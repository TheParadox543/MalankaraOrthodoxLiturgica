[
    {
        "type": "heading",
        "content": "കാസോലിക്കി"
    },
    {
        "type": "subheading",
        "content": "(മാർ അപ്രേം - ആർദ്രതയാൽ നാഥാ ദേവാ.. എന്ന പോലെ)"
    },
    {
        "type": "song",
        "content": "പൗരോഹിത്യ പദൗന്നത്യം പരിശോധിച്ചദ്ഭുതമാർന്നേൻ\nമാലാഖാഗ്നിമയന്മാരിൽ പട്ടക്കാരൻ ശ്രേഷ്‌ഠതമൻ.\nപുരിയിൽ തന്നെ കാണുമ്പോൾ ഊരൊന്നാകെ വിറയ്ക്കുന്നു.\nആലയവാതിൽ തുറക്കുമ്പോൾ വാനിടവാതിൽ തുറക്കുന്നു.\nറൂഹായെ വിളിക്കുംനേരം മേലിൽനിന്ന് പറന്നു വരും\nകർത്തൃശരീരത്തിൽ തീയും കാസായിൽ ജ്വാലയുമുണ്ട്.\nആചാര്യൻ തൻ മദ്ധ്യത്തിൽ മോചനകർമ്മം ചെയ്യുന്നു.\nദോഷികൾ കെഞ്ചി പൊറുതിക്കായ് തിരുമെയ് പ്രാപിച്ചീടുന്നു."
    },
    {
        "type": "subheading",
        "content": "വേറൊന്ന്"
    },
    {
        "type": "subheading",
        "content": "(മാർ യാക്കൂബ് - ആചാര്യേശാ ... എന്ന പോലെ)"
    },
    {
        "type": "song",
        "content": "ആചാര്യന്മാർക്കാശ്വാസം നൽകേണം നാഥാ!\nസിദ്ധന്മാരോടൊപ്പം നിത്യാവാസം തന്നിൽ.\nവാങ്ങിപ്പോയോർക്കുത്ഥാനത്തിൻ നാളിൽ ജീവൻ\nഏകി തേജോവസ്ത്രം നൽകുന്നോനേ! സ്തോത്രം.\nആചാര്യാലങ്കാരത്തെ പാതാളം പോക്കി\nശെമ്മാശ്ശന്മാർ തന്മാഹാത്മ്യം പാടേ നീക്കി.\nസഭയിൻ തോഴർ പാതാളത്തിൽ മണ്ണായ് പോയി;\nഇന്നാൾ വീണാനാദം പൊയ്‌പോയ് മൗനം പൂണ്ടു.\nസഭയിൽനിന്നും ഗീതോദ്‌ഘോഷം കേൾക്കുന്നില്ല;\nദേവാഗാരേ ഗാനാലാപം ശൂന്യപ്പെട്ടു.\nവാവിട്ടയ്യോ! കേഴുന്നാചാര്യസ്ഥാനങ്ങൾ\nനാദാഭാവേ ശുദ്ധസ്ഥാനം കേണീടുന്നു.\nലോകം വിട്ടോരാചാര്യന്മാർ നിന്നോടൊപ്പം\nസാഘോഷം നീ വന്നീടുമ്പോൾ മോദിക്കേണം.\nകാണാതായോർ ഭ്രാതാക്കന്മാർ വിജ്ഞന്മാരും\nസ്ഥാനം പൂകേണം സിദ്ധന്മാരൊപ്പം രാജ്യേ.\nസ്തോത്രാലാപം ഹാലേലുയ്യാപൂർവ്വം നാഥാ!\nആചാര്യന്മാർ മർത്ത്യന്മാർ ചേർന്നേറ്റീടട്ടെ.\nഭൂലോകത്തിൽ സ്ഥാനം കൊള്ളും സഭയിൽ നിന്നും\nആദ്യജർ കൂടും സഭയിൽ നാഥാ ചേർത്തീടേണം\nആചാര്യേശൻ മശിഹാ! രഹസ്യം ശുശ്രൂഷിച്ച\nപട്ടക്കാരിൽ കൃപ ചെയ്യേണം നാഥാ! സ്തോത്രം."
    }
]