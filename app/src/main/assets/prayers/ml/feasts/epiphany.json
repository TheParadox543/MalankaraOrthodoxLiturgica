[
    {
        "type": "title",
        "content": "വിശുദ്ധ ദനഹാ"
    },
    {
        "type": "subheading",
        "content": "പെരുന്നാളിൽ"
    },
    {
        "type": "heading",
        "content": "വെള്ളം ശുദ്ധീകരിക്കുന്ന ക്രമം"
    },
    {
        "type": "prose",
        "content": "(രാവിലെ പ്രഭാത പ്രാർത്ഥനയ്ക്കും തൂയോബോയ്ക്കും ശേഷം പട്ടക്കാരും ശെമ്മാശ്ശന്മാരും അംശവസ്ത്രം ധരിച്ച് ഒരു സ്‌ഫടിക പാത്രത്തിൽ വെള്ളമൊഴിച്ച് പാത്രത്തിൻ്റെ വായിൽ ഒരു കുരിശുവച്ച് വെള്ള നിറമുള്ള ശോശപ്പാകൊണ്ട് മൂടി, അതും സ്ലീബാ, ഏവൻഗേലിയോൻ, മെഴുകുതിരികൾ ആദിയായവയും എടുത്തുകൊണ്ട് ആഘോഷമായി പള്ളിയുടെ വടക്കേവാതിൽ വഴി പുറപ്പെട്ട് ഒരു പ്രദക്ഷിണം നടത്തി തെക്കേവാതിൽ വഴി അകത്തുപ്രവേശിക്കുന്നു. അനന്തരം അഴിക്കകത്ത് മധ്യത്തിലായി വിരിച്ചൊരുക്കപ്പെട്ട ഒരു മേശമേൽ പാത്രവും ഇരുവശവും മെഴുകുതിരികളും വച്ച് കിഴക്കോട്ടു തിരിഞ്ഞുനിന്നുകൊണ്ട് ശുശ്രൂഷ ആരംഭിക്കുന്നു.)"
    },
    {
        "type": "heading",
        "content": "പ്രദക്ഷിണസമയത്തെ ഗീതം"
    },
    {
        "type": "subheading",
        "content": "(കോലെദ് തെശ്ബുഹത്തോ)"
    },
    {
        "type": "song",
        "content": "യോഹന്നാൻ തൻ സ്തുതിഗീതം\nയോർദ്ദാൻ നദിയിൽ മുഴങ്ങുന്നു.\nതാതനു തിരുഹിതമിയലുന്ന\nദൈവത്തിന്നജപോതമിതാ."
    },
    {
        "type": "song",
        "content": "പാവനറൂഹായിവനുപരി\nപ്രാവെന്നവിധം വെളിവായി\nസ്വജനത്തൊടു പുറജാതികളേ!\nബഹുതരഭാഷാഭാഷികളേ!\nസ്തുതി ചെയ്‌തവനെ സ്തോത്രത്താ-\nലനവരതം നതി ചെയ്തീടിൻ"
    },
    {
        "type": "subheading",
        "content": "വേറൊന്ന്"
    },
    {
        "type": "subheading",
        "content": "(തവ് ആഹായ്)"
    },
    {
        "type": "song",
        "content": "സോദരരേ! വരുവിൻ പോകാം\nസ്നാനമതേൽക്കും സുതനേയും\nതിരുസന്നിധിയിൽ നദിയോർദ്ദാൻ\nസ്ഥലമേകുന്നതുമീക്ഷിക്കാം."
    },
    {
        "type": "song",
        "content": "നീരവനിടമേകീടുകയാൽ\nനീരിലവൻ കതിരൊളിവീശി\nനീരതിലേക്കവരോഹം ചെ-\nയവനതിനരുളീ പരിശുദ്ധി"
    },
    {
        "type": "song",
        "content": "അടിയാനാം യോഹന്നാനോ-\nടരുളീതന്മേൽ കൈവയ്പ്പാൻ.\nഅടിയാനുടയോൻ തൻ തലയിൽ\nവലതുകരം വച്ചുരചെയ്തു."
    },
    {
        "type": "song",
        "content": "ഞാനാരുടെ തിരുനാമത്തിൽ\nമാമോദീസാ നൽകേണ്ടു!\nതാതൻ തൻനാമം ചൊന്നാൽ\nതാതൻ നിന്നിൽ സ്ഥിതിചെയ്/u200bവൂ"
    },
    {
        "type": "song",
        "content": "നാമം തനയന്റേതായാൽ\nനീയേകൻ തനയൻ നൂനം\nറൂഹായുടെ പേരാകുമ്പോൾ\nതാതസുതാമല റൂഹായാം."
    },
    {
        "type": "song",
        "content": "ത്രീത്വത്തിൻ പൊരുളൊന്നല്ലോ\nസർവ്വാധീശാ തേ സ്തോത്രം."
    },
    {
        "type": "heading",
        "content": "പ്രാരംഭ പ്രാർത്ഥന"
    },
    {
        "type": "prose",
        "content": "പട്ടക്കാരൻ :- പിതാവിനും പുത്രനും പരിശുദ്ധ റൂഹായ്ക്കും സ്തുതി."
    },
    {
        "type": "prose",
        "content": "ജനം :- ബലഹീനരും പാപികളുമായ ഞങ്ങളുടെമേൽ കരുണയും കൃപയും രണ്ടുലോകങ്ങളിലും എന്നേക്കും ചൊരിയപ്പെടുമാറാകട്ടെ."
    },
    {
        "type": "prose",
        "content": "പട്ടക്കാരൻ :- പിതാവിൽനിന്നുള്ള സ്വയംഭൂവും; തൻ്റെ നിത്യതയുടെ ഔന്നത്യത്തെ താഴ്ത്തി തന്റെ വിശുദ്ധിയാൽ വെള്ളത്തെ വിശുദ്ധമാക്കുവാൻവേണ്ടി തൻ്റെ പ്രാസംഗികനായ യോഹന്നാനിൽനിന്ന് യോർദ്ദാൻ നദിയിൽവച്ച് മാമൂദീസാ പ്രാപിച്ചവനുമായ യേശുമിശിഹാ! ഞങ്ങൾ വെടിപ്പോടും വിശുദ്ധിയോടും കൂടെ നിന്നെയും നിന്റെ പിതാവിനെയും നിന്റെ വിശുദ്ധറൂഹായേയും ഇപ്പോഴും എല്ലാ ഇപ്പോഴും എന്നേക്കും സ്തുതിക്കു വാൻ തക്കവണ്ണം നിന്നിൽനിന്നു സദാ പ്രവഹിച്ചുകൊണ്ടിരിക്കുന്ന വിശുദ്ധിയാൽ ഞങ്ങളുടെ ആത്മശരീരങ്ങളെ വിശുദ്ധീകരിക്കണമേ."
    },
    {
        "type": "prose",
        "content": "ഹോശോ….."
    },
    {
        "type": "link",
        "file": "psalms/psalm51.json"
    },
    {
        "type": "heading",
        "content": "എനിയോനൊ"
    },
    {
        "type": "subheading",
        "content": "(അൽയൂറെദിനോൻ)"
    },
    {
        "type": "song",
        "content": "നദിയോർദ്ദാ-നിൽ-താതൻ വാ-നതിലാർത്തു\nപ്രീതിയെഴും-മൽ-വത്സലനാം-തനയനിവൻ."
    },
    {
        "type": "song",
        "content": "നൃപമശിഹാ-തൻ-സ്‌നാനത്തിൽ-തിരുസഭയേ!\nസുതരെ മോ-ദാൽ-വൈദികരാ-ലണിയിക്ക."
    },
    {
        "type": "song",
        "content": "വിനയസമേ-തം സ്‌നാനം കൈ-ക്കൊണ്ടുലകി-\nന്നമലത ചേ-ർത്തോൻ-പരിശുദ്ധൻ-ബഹുധന്യൻ"
    },
    {
        "type": "song",
        "content": "നദിയോർദ്ദാ-നിൽ-തനയൻ തൻ തലയിന്മേൽ റൂഹായെ-ക്ക-ണ്ടാശ്ചര്യം-ജനമാണ്ടു."
    },
    {
        "type": "song",
        "content": "താതൻ ക-തിരേ!-ശുദ്ധി ജഗ-ത്തിന്നരുളാൻ\nയോർദ്ദാനാർന്നോ-രൊളിയേ! നിൻ-പ്രഭ ധന്യം."
    },
    {
        "type": "song",
        "content": "പ്രഭയിൻ സു-തരേ! സുപ്രഭജാ-തം ചെയ്തു\nഇപ്രഭ ത-ന്നിൽ മോദിപ്പാൻ-കാത്തിടുവിൻ"
    },
    {
        "type": "song",
        "content": "മണവാളൻ-തൻ-മണവറയിൽ-ക്ഷണമുള്ളോർ\nനിങ്ങൾ ചാർത്തിൻ-സമുചിതമാം-വസനങ്ങൾ."
    },
    {
        "type": "song",
        "content": "നദിയോർദ്ദാ-നേ!-മോദിച്ചീ-ടുക; നിന്നിൽ\nസ്നാനമതേ-റ്റൂ-രക്ഷകനാ-കും മശിഹാ."
    },
    {
        "type": "song",
        "content": "പിതൃസുത റൂ-ഹാ-വിമലതയിൽ-മൂന്നാകും\nക്നൂമായോ-ർദ്ദാൻ-നദി തന്നിൽ-ഘോഷിതമായ്"
    },
    {
        "type": "subtext",
        "content": "ബാറെക്മോർ - ശുബഹോ - മെനഓലം"
    },
    {
        "type": "song",
        "content": "സ്വയമുൽഭൂ-താ-ആദിയുമ-ന്തവുമെന്യേ\nത്രിത്വമതാ-കും-പിതൃസുത റൂ-ഹാ! സ്തുതിതേ."
    },
    {
        "type": "subtext",
        "content": "മൊറിയോ.."
    },
    {
        "type": "heading",
        "content": "പ്രാർത്ഥന"
    },
    {
        "type": "prose",
        "content": "സകല ജലാശയങ്ങളെയും നദികളേയും തന്റെ സ്‌നാനത്താൽ വിശുദ്ധീകരിച്ച പരിശുദ്ധനായ കർത്താവേ! നിൻ്റെ ദനഹായുടെ ഈ വിശുദ്ധ ദിനത്തിൽ നിൻ്റെ വിശുദ്ധിയാൽ ഞങ്ങളെ ശുദ്ധീകരിക്കണമേ. ഞങ്ങളുടെ വായ്‌കളെ നിൻ്റെ സ്തുതിയുടെ ഉറവയും നിൻ്റെ മഹത്വങ്ങളുടെ നിറഞ്ഞ പാത്രങ്ങളും ആക്കിത്തീർക്കണമേ."
    },
    {
        "type": "subtext",
        "content": "ഹോശോ.."
    },
    {
        "type": "subheading",
        "content": "(കോനൂനൊ യൗനോയൊ)"
    },
    {
        "type": "prose",
        "content": "കുതിരപ്പടമേൽ ജയംകൊണ്ട് അവയുടെ പുറത്തു കയറിയിരുന്നവരെ സമുദ്രത്തിൽ നിപതിപ്പിച്ച് പ്രബലനായ കർത്താവിനെ നാം സ്തുതിക്കണം."
    },
    {
        "type": "prose",
        "content": "ഭീകരവാരിനിധിക്കെതിരായ് ദൈവം നടകൊണ്ടു - മുങ്ങിപ്പോമെന്നോർത്തോരിസ്രായേൽ വാരിധിയിൽ കര കണ്ടു മിസ്രേമ്യരഥങ്ങളെയുടനടിയാഴി വിഴുങ്ങി - അത്യുന്നതനുടയോൻ കരബലമതിനാൽ കുതിരപ്പട്ടാളത്തിനു വാരിധി കല്ലറയായി."
    },
    {
        "type": "subtext",
        "content": "ബാറെക്മോർ. ശുബഹോ...."
    },
    {
        "type": "prose",
        "content": "മാനവജാതിക്കുദയം ചെയ്തൊരു പുലർകാലത്തിൽ പ്രഭതൻ നൃപതേ! നീ മരുവിൽനിന്നും യോർദ്ദാനാർന്നു - കൂരിരുളിൻപടയിൽനിന്നും നിൻ പ്രതിരൂപത്തെ പ്രബലകരത്താൽ പരിരക്ഷിപ്പാൻ സ്‌നാനത്തിനു നീ തലതാഴ്ത്തി."
    },
    {
        "type": "subtext",
        "content": "മെനഓലം"
    },
    {
        "type": "prose",
        "content": "ആദ്യന്തവിഹീനാ! വചനേശാ! നിന്നൊടു സഹിതം നീ നീരിൽ മുക്കീട്ടവനുദ്ധാരണമേകീ - “എന്നോമന നന്ദനനാണിവനൊന്നാകുന്നോനെൻ സാരാംശത്തിൽ-ദൈവത്വത്തിലെനിക്കൊപ്പം സ്ഥിതിചെയ്യുന്നോൻ\" - എന്നേവം ജനകൻ ചൊല്ലിയ ഗഗനധ്വനിയാൽ ഗഗനത്തിനു നവ്യതയും നൽകി."
    },
    {
        "type": "prose",
        "content": "രാത്രികാലത്ത് എൻ്റെ ദേഹി നിനക്കായി താമസിച്ചു. എൻ്റെ ഹൃദയത്തിൽ എൻ്റെ ആത്മാവ് നിന്റെ സന്നിധിയിലേക്കു കുതിക്കുകയും ചെയ്തു."
    },
    {
        "type": "prose",
        "content": "വൈരികളിൽ നിന്നുളവാകും കന്മഷമലിനതകൾക്കിന്നാൾ വെണ്മയിവൻ നൽകി സലിലാത്മ സ്നാനത്താൽ നിത്യനവീന സുബദ്ധവിശുദ്ധമതാമാത്മീയം മാർഗ്ഗം കാട്ടി നമുക്കായ്-ദൈവത്തിൻ പ്രിയവത്സലനുടെ മനതാരിലനാരതമീമാർഗ്ഗം നിലകൊള്ളും."
    },
    {
        "type": "subtext",
        "content": "ബാറെക്മോർ, ശുബഹോ."
    },
    {
        "type": "prose",
        "content": "തൻകയ്യാൽ മനയപ്പെട്ടോൻ ദുരിതദുരാഗ്രഹ ബന്ധിതനായതു കണ്ടപ്പോളുടയോനവനെത്താങ്ങിത്തോളിന്മേലേറ്റി യാർദ്ദാൻ നദിയിലെ ജലമതിലവനുടെ മലിനത പോക്കി-ഏവം നിജമനസ്സാ നിപതിതനാമാദാമിൻ രൂപത്തിനു നവ്യതനൽകി."
    },
    {
        "type": "subtext",
        "content": "മെനഓലം...."
    },
    {
        "type": "prose",
        "content": "നിർമ്മലമതുമാത്മീയവുമാം ബഹുശാഖകളെ പ്രവഹിച്ചിചിടുമരുവിയിലേക്കുത്സാഹത്തൊടുവിധിപോൽ പോയീടാം -പാർത്താൽ വചനം ദൈവം സ്വപദത്തീന്നും നമ്മൾക്കന്തിമമാഗതനായി- ദൈവികദാഹാർത്തന്മാർക്കായ് കൊണ്ടിഹ വന്നാനുത്തമ പാനീയം - ആകാംക്ഷയൊടരികിലണഞ്ഞൊരു സൃഷ്ടിക്കരുളീ ശാരീരികശാന്തി."
    },
    {
        "type": "subheading",
        "content": "(മാവൂർബൊ)"
    },
    {
        "type": "prose",
        "content": "മറിയാം പറഞ്ഞു; എൻ്റെ ദേഹി കർത്താവിനെ സ്‌തുതിക്കുന്നു. എന്റെ ആത്മാവ് എന്റെ രക്ഷിതാവായ ദൈവത്തിൽ ആഹ്ളാദിച്ചു. എന്തെന്നാൽ അവൻ തൻ്റെ ദാസിയുടെ വിനയത്തെ കടാക്ഷിച്ചു. ഇന്നുമുതൽ സർവ്വ തലമുറകളും എന്നെ ഭാഗ്യവതി എന്നു കീർത്തിക്കും."
    },
    {
        "type": "prose",
        "content": "തായേ! ധന്യേ! കരുണനിറഞ്ഞോളേ! തേജസ്സിൻ തിരു മണവാട്ടീ!- മാനവബോധാതീതൻ നിൻ ശിശുവത്ഭുത പൂർണ്ണൻ - മാനുഷവർഗ്ഗപരിത്രാണത്തിനു നീ കാരണമായി-സ്തോത്രംതേ പാടീടാനും കീർത്തനമകുടം മുടയാനും നന്ദി സ്‌തുതി ദാനങ്ങളെയർപ്പിപ്പതിനും ഞങ്ങൾ ബാദ്ധ്യതയുള്ളോർ"
    },
    {
        "type": "prose",
        "content": "എന്തെന്നാൽ സർവ്വശക്തനും പരിശുദ്ധനാമവാനും ആയവൻ എന്നിൽ മഹാകാര്യങ്ങൾ പ്രവർത്തിച്ചിരിക്കുന്നു. അവനെ ആശ്രയിക്കുന്നവരുടെമേൽ അവൻ്റെ കരുണ വംശങ്ങളും തലമുറകളും ഉള്ളിടത്തോളം കാലം ഉണ്ടാകും."
    },
    {
        "type": "prose",
        "content": "അടയാളം കണ്ടത്ഭുതവിവശതയോടതിരില്ലാത്ത രഹസ്യങ്ങളെ നമ്മോടറിയിച്ചാനൊരുനാൾ നിബിമോശ-ജീവദമാകും ദൈവികപാവകനേയത്ഭുതകരമായാഘോഷിച്ചൊരു കന്യകയേയും- അവനെയേറ്റൊരു യോർദ്ദാൻ നദിയേയും സൂചിപ്പിച്ചാൻ."
    },
    {
        "type": "prose",
        "content": "അവൻ സ്വഹസ്തം കൊണ്ട് വിജയം നേടി. മനസ്സങ്കല്പംകൊണ്ട് അഹങ്കരിച്ചിരുന്നവരെ ചിതറിച്ചു. പ്രബലന്മാരെ സിംഹാസനങ്ങളിൽനിന്ന് ഇറക്കി വിനീതരെ ഉദ്ധരിച്ചു."
    },
    {
        "type": "prose",
        "content": "സ്നാനമതേൽക്കാനാഗതനാം നന്ദനനെക്കണ്ടാദരവൊ സദയം യൂഹാനോനുൽഘോഷിച്ചാൻ-ലോകത്തിൻപാപം പേറും ദൈവികകുഞ്ഞാടിവനല്ലോ-അല്ലല്ലോർക്കിലിവന്റെ ചെരുപ്പിൻ വാറതഴിപ്പാൻ ഞാൻ യോഗ്യൻ-പാവകനാലും പാവനറൂഹായിലുമിവൻ സ്നാനം നൽകും."
    },
    {
        "type": "prose",
        "content": "വിശന്നിരിക്കുന്നവരെ അവൻ ഉത്തമസാധനങ്ങൾ കൊണ്ടു തൃപ്തിപ്പെടുത്തുകയും ധനികന്മാരെ വെറുതെ പറഞ്ഞയയ്ക്കുകയും ചെയ്തു. നമ്മുടെ പിതാക്കന്മാരായ അബ്രഹാമിനോടും സന്താനങ്ങളോടും അരുളിച്ചെയ്ത പ്രകാരം അവൻ സ്വകരുണയെ സദാ അനുസ്മരിച്ചുകൊണ്ട് തന്റെ ദാസനായ ഇസ്രായേലിനെ സഹായിച്ചു."
    },
    {
        "type": "subtext",
        "content": "ബാറെക്മോർ. ശുബഹോ. ...... മെനഓലം........"
    },
    {
        "type": "prose",
        "content": "നൽകീ സഭയിതിനീശോരാജാവതിഗഹനമതാമഭിഷേകത്തെ ജീവപ്രദനാം പാവനറൂഹായാൽ-നദിയോർദ്ദാനുടെ വിമലജലത്തിലവൻ തിരുസഭയുടെ മലിനതപോക്കി -വഞ്ചതിയേറും വെരിബലത്തിനു ലജ്ജയുമപജയവും ചേർത്തിട്ടേകി സഭയ്ക്കായ് വാഗ്ദത്തതാം ശാശ്വതജീവൻ."
    },
    {
        "type": "subtext",
        "content": "സ്തൗമെൻകാലോസ്"
    },
    {
        "type": "collapsible-block",
        "title": "പ്രുമിയോൻ",
        "items": [
            {
                "type": "prose",
                "content": "അനാദ്യന്ത സ്വയംഭൂവും എപ്പോഴും ഉണ്ടായിരുന്നവനും ഉള്ളവനും സദാ പ്രകാശമയനും സകല വിവേകപ്രകൃതികളും തന്നാൽ പ്രകാശിക്കപ്പെട്ട് തൻ്റെ സ്വാഭാവിക സ്നേഹത്താൽ തങ്കലേയ്ക്ക് തിരിയുന്നവനും സകലത്തേക്കാളും തേജസ്വിയും നന്മകളുടെ ഉറവയും ബലവാനും അഗമ്യ സൗഭാഗൃശാലിയും രാജാധിരാജാവും കർത്താധികർത്താവും അധികാരികളുടെ അധികാരിയും സാരാംശത്തിന്റെയും മഹത്വത്തിന്റെയും ഏകത്വത്തിൽ ഭൗമികരാലും സ്വർഗ്ഗീയഗണങ്ങളാലും മൂന്നു വിശുദ്ധ ക്നൂമാകളായി സ്തുതിച്ച് സ്തോത്രം ചെയ്യപ്പെടുന്നവനും ആയ കർത്താവിനു സ്തുതി. തനിക്കു വെള്ളം ശുദ്ധീകരിക്കപ്പെടുന്ന ഈ സമയത്തും സകല പെരുന്നാളുകളിലും സമയങ്ങളിലും നേരങ്ങളിലും കാലങ്ങളിലും ഞങ്ങളുടെ ആയുഷ്ക്കാലം മുഴുവനിലും സ്‌തുതിയും ബഹുമാനവും ആരാധനയും യോഗ്യമാകുന്നു."
            },
            {
                "type": "subtext",
                "content": "ബ്‌കുലഹുൻ."
            },
            {
                "type": "heading",
                "content": "സെദറാ"
            },
            {
                "type": "prose",
                "content": "സകലത്തിന്റെയും സ്രഷ്ട‌ാവും ദൃശ്യങ്ങളും അദൃശ്യങ്ങളുമായ സൃഷ്ടികളുടെ നിർമ്മാതാവുമായ ദൈവമായ കർത്താവേ! സ്വർഗ്ഗീയ സൈന്യങ്ങൾക്കുവേണ്ടി പ്രകാശവാസസ്ഥലം നീ ഒരുക്കി. തിരുവിഷ്ട്‌ടം തോന്നി രണ്ടാം ലോകത്തെയും നീ സ്ഥാപിച്ചു. സകലതും പ്രകാശത്താൽ നിറയുവാൻവേണ്ടി പ്രകാശം മുതൽ നീ സൃഷ്‌ടി ആരംഭിച്ചു. ആകാശത്തെ ഒരു തട്ടുപോലെ വിരിച്ചിട്ട് നക്ഷത്രങ്ങളുടെ ഭംഗിയാൽ അതിനെ നീ അലങ്കരിച്ചു. നിൻ്റെ ആസ്ഥാനം വെള്ളത്തിൽ നീ സ്ഥാപിക്കുകയും നിൻ്റെ രഥത്തെ മേഘങ്ങളിൻമേൽ ഉറപ്പിക്കുകയും ചെയ്‌തു. സൂക്ഷ്‌മതയോടുകൂടി വെള്ളത്തിന്മേൽ നീ ഭൂമിക്ക് അടിസ്ഥാനമിടുകയും വിവിധ പുഷ്‌പങ്ങളാൽ അതിനെ ശ്രേഷ്‌ഠമാക്കുകയും ചെയ്‌തു. അതിലെ വിവിധ ഫലവർഗ്ഗങ്ങളെ അന്തരീക്ഷത്തിൽനിന്നുള്ള ജലത്താൽ നീ സംരക്ഷിക്കുന്നു. നിത്യവുമുള്ള ഒഴുക്കുകളാലും നദീജല പ്രവാഹങ്ങളാലും ഭൂമുഖത്തെ നീ നനയ്ക്കുന്നു. നിന്റെ സൃഷ്ടിയുടെ സകലവിധ വ്യാപാരത്തിനുംവേണ്ടി ജീവസംരക്ഷകമായ പോഷകശക്തി അതിന്റെ ഫലവർഗ്ഗങ്ങൾക്കു നീ നൽകുന്നു. നിന്റെ രൂപത്തിലും സാദൃശ്യത്തിലും നീ സൃഷ്ടിച്ച മനുഷ്യനെ നിന്റെ സൃഷ്ടികളുടെ രാജാവായി നിയമിച്ചു. അലസതമൂലം അവൻ ഈ വിശിഷ്ട ജനത്തിൽനിന്ന് നിപതിച്ചു പോയപ്പോൾ അവനിൽ പറ്റിയ മാലിന്യത്തെ രണ്ടാം ജനനം മുഖാന്തരം കഴുകിക്കളഞ്ഞുകൊണ്ട് ജഡപ്രകാരമുള്ള നിൻ്റെ വരവാൽ വീണ്ടും ദൈവീക പദവിയിലേക്ക് അവനെ നീ പുനരാനയിച്ചു. ഇപ്പോൾ കർത്താവേ! ഈ സന്ദർഭത്തിലേക്ക് ഞങ്ങളെ നീ ആനയിച്ചിരിക്കുന്നതിനാൽ ഞങ്ങളുടെ ആത്മാക്കളിൽനിന്ന് അജ്ഞാനാന്ധകാരത്തെ നീക്കിക്കളഞ്ഞുകൊണ്ട് ഞങ്ങളുടെ കൂടെയും ഞങ്ങളുടെ ഇടയിലും നീ സ്ഥിതിചെയ്യണമേ. സമ്പൂർണ്ണവും അപ്രമേയവുമായ ത്രിത്വത്തിൻ്റെ മൂന്ന് അംഗങ്ങൾ അടങ്ങിയിരിക്കുന്ന ആ പ്രകാശത്തിങ്കലേക്ക് തെറ്റുകൂടാതെ ഞങ്ങളെ നയിച്ചുകൊണ്ട് ലോകാതീതമായ ആ പ്രകാശത്താൽ ഞങ്ങളെ നിറയ്ക്കണമേ. നിൻ്റെ കിരണങ്ങളാൽ ഞങ്ങളുടെ മനോനയനങ്ങളെ പ്രശോഭിപ്പിച്ചു കൊണ്ട് ഞങ്ങളെ പ്രകാശസന്താനങ്ങളാക്കിത്തീർക്കണമേ. സകലത്തിലും വിശുദ്ധനായ നിൻ്റെ റൂഹായുടെ ആവാസത്താൽ ഈ വെള്ളത്തെ വൈദ്യത്തിൻ്റെ ഉറവയായി രൂപാന്തരപ്പെടുത്തണമേ. ഇതിൽനിന്ന് പ്രാപിക്കുന്ന സകലർക്കും സഹായം ലഭിക്കത്തക്കവണ്ണം പരിശുദ്ധമായ ദാനങ്ങളാൽ ഇതിനെ നിറയ്ക്കണമേ. ഞങ്ങളെല്ലാവരെയും നിന്ദ്യവികാരങ്ങളിൽനിന്ന് സ്വതന്ത്രരാക്കണമേ. ഞങ്ങളിലുള്ള സകല മാലിന്യവും അഴുക്കും നീക്കിക്കളഞ്ഞ് ഹിമത്തേക്കാൾ വിശിഷ്ടമായി ഞങ്ങളെ ധവളീകരിക്കണമേ. അങ്ങനെ ഞങ്ങൾ നിർമ്മലരും പ്രകാശത്തിന് അർഹരും ആയി ഭവിക്കുമാറാകണമേ. ഞങ്ങൾ പരിപൂർണ്ണമായി ശോഭിച്ച് ദൈവസദൃശ്യന്മാരായിത്തീർന്ന് മുഖപക്ഷമില്ലാത്ത നിന്റെ ന്യായാസനത്തിൻമുമ്പാകെ ധൈര്യസമേതം നിലകൊള്ളുകയും നിന്റെ കരുണയ്ക്കും മനുഷ്യസ്നേഹത്തിനും നിന്റെ ശ്രേഷ്ഠതയുടെ വലതുഭാഗത്തെ നിലയ്ക്കും അർഹരായിത്തീരുകയും ചെയ്യണമേ. നീ ദൈവികദാനങ്ങൾ വിതരണം ചെയ്യുന്നവനാണല്ലോ. സ്വർഗ്ഗീയരും ഭൗമികരുമായ സകല സൃഷ്ടികളിൽനിന്നും നിനക്കും നിൻ്റെ പിതാവിനും ജീവനുള്ള വിശുദ്ധ റൂഹായ്ക്കും ഇപ്പോഴും എപ്പോഴും എന്നേക്കും സ്തുതിയും ബഹുമാനവും യോഗ്യമാകുന്നു."
            },
            {
                "type": "subtext",
                "content": "ഹോശോ…"
            }
        ]
    },
    {
        "type": "prose",
        "content": "ദൈവത്തിൽനിന്നു കടങ്ങൾക്കു പരിഹാരവും പാപങ്ങൾക്കു മോചനവും രണ്ടുലോകങ്ങളിലും നാം എന്നേക്കും പ്രാപിക്കുമാറാകട്ടെ. ആമ്മീൻ"
    },
    {
        "type": "subheading",
        "content": "(കൂക്കോയോ)"
    },
    {
        "type": "song",
        "content": "ചേർത്തു-സലിലം യോഹന്നാൻ സ്നാന-ത്തിന്നായ്\nമുങ്ങീ-ശുദ്ധീകരണം ചെയ്തതിനുള്ളിൽ മ-ശിഹാ\n/tനീരിൽനിന്നും-തീരത്തേറുമ്പോൾ\n/tഅവനെമാനിച്ചവനിയുമംബരവും\nകതിരോ-ൻ കതിരുകൾ ചായിച്ചു താര-കൾ-കൂ-പ്പി\nആറ്റിൻ-നിരയോടൂറ്റുകളെ വാഴ്ത്തിയ ദൈവത്തെ\n/tഹാലേലുയ്യാ - ഉഹാലേലുയ്യാ"
    },
    {
        "type": "song",
        "content": "നീരാ-ട്ടം മണവാട്ടി കഴിച്ചേറു-ന്നേരം\nകാത്ത-ങ്ങവനീശൻ ദാവീദാറ്റരികിൽ നിന്നു\n/tവീണയിലേവം-പാടീ, വിമല സഭേ!\n/tഅഗതീ! ത്വരിതം-ശ്രീയാർന്നോളേ! നിൻ\nരൂപം-ഭൂപതി മോഹിപ്പാൻ പിതൃജന ഗേഹ-ങ്ങൾ\nകൈവിട്ടീടുക നീ രാജ്ഞീപദമാർജ്ജിച്ച-ല്ലോ\n/tഹാലേലുയ്യാ - ഉഹാലേലുയ്യാ"
    },
    {
        "type": "subtext",
        "content": "ബാറെക്മോർ. ശുബഹോ........"
    },
    {
        "type": "song",
        "content": "സ്നാനം-ചെയ്/u200bവാൻ സുതനീശൻ യോർദ്ദാ-ൻ പൂകി\nതീയും-വിറകും കൂടാതെ ജലമൂഷ്‌മളമാ-യി\n/tവൈദികനെപ്പോൽ-വന്നിഹ യൂഹാനോൻ\n/tഉടയോൻ തലമേൽ വച്ചു വലതുകരം\nപ്രാവെ-ന്നോണം റൂഹ്‌ക്കുദിശാ പാറിത്താണു\nയോർദ്ദാ-ൻ നദിയിലെ നീരിന്മേൽ ചെയ്താനാവാസം\n/tഹാലേലുയ്യാ - ഉഹാലേലുയ്യാ."
    },
    {
        "type": "subtext",
        "content": "മെനഓലം.."
    },
    {
        "type": "song",
        "content": "പരിശുദ്ധൻ പരിശുദ്ധസുതൻ വിമലൻ-ശ്രേഷ്ഠൻ\nദൈവത്തിന്നാദിമവചനം ശുദ്ധി നമുക്കേകാൻ\n/tസ്നാനത്തിന്നായ്-വന്നിഹ നമ്മളുടെ\n/tപാപം പോക്കാൻ-സലിലത്തെ വാഴ്ത്തി\nസാക്ഷാ-ൽ ദൈവമിവൻ ദോഷം മായി-ക്കുന്നോൻ\nസ്തുതിതേയോർദ്ദാൻ സ്നാനത്തിൽ തിരുഹിതമാർന്നോനേ\n/tഹാലേലുയ്യാ - ഉഹാലേലുയ്യാ"
    },
    {
        "type": "subtext",
        "content": "മൊറിയോ.."
    },
    {
        "type": "collapsible-block",
        "title": "എത്രൊ",
        "items": [
            {
                "type": "prose",
                "content": "ഞങ്ങളുടെ പാപപരിഹാരാർത്ഥം മാമൂദീസായ്ക്കായി വന്ന സകലത്തിനും പാപപരിഹാരം നൽകുന്നവനും ഞങ്ങളുടെ നിർമ്മലീകരണത്തിനുവേണ്ടി സ്നാനത്തിനെഴുന്നെള്ളിയ സകലത്തെയും ശുദ്ധീകരിക്കുന്നവനുമായ കർത്താവേ! തിരുസന്നിധിയിൽ ഞങ്ങൾ അർപ്പിച്ചിരിക്കുന്ന ഈ സുഗന്ധധൂപം മുഖാന്തരം വിശുദ്ധ സഭയ്ക്കാകമാനം നീ പാപപരിഹാരം നൽകണമേ. നിന്റെ ഇടവകയിലെ ആടുകളെ വിശുദ്ധീകരിക്കണമേ. നിന്റെ വിശുദ്ധ മാമൂദീസായാൽ മാമൂദീസായുടെ സകല മക്കളേയും കാത്തുകൊള്ളണമേ. ഞങ്ങൾ സന്തോഷത്തോടും ആനന്ദത്തോടും കൂടെ ഇപ്പോഴും എപ്പോഴും എന്നേക്കും നിനക്കു സ്‌തുതിയും സ്തോത്രവും കരേറ്റുമാറാകണമേ. ഹോശോ....."
            }
        ]
    },
    {
        "type": "heading",
        "content": "സുമ്മോറൊ"
    },
    {
        "type": "song",
        "content": "സാഗരമേ! എന്തിനു നീ പാഞ്ഞു\nയോർദ്ദാനേ! എന്തിനു നീ പിൻവാങ്ങി?"
    },
    {
        "type": "heading",
        "content": "വായനകൾ"
    },
    {
        "type": "prose",
        "content": "സംഖ്യാ 20: 1-11"
    },
    {
        "type": "prose",
        "content": "2രാജാ 3:19-25"
    },
    {
        "type": "prose",
        "content": "ഏശായാ 12 : 1 - 6"
    },
    {
        "type": "prose",
        "content": "പ്രക്സീസ് 8 : 35 - 40"
    },
    {
        "type": "prose",
        "content": "എബ്രാ 10 : 15 - 25"
    },
    {
        "type": "heading",
        "content": "പെത്ഗോമോ"
    },
    {
        "type": "song",
        "content": "ഹാലേലുയ്യാ ഉഹാലേലുയ്യാ- നിന്നെ ദർശിച്ചു ജലം\nദേവേശാ! - നിന്നെ ദർശിച്ചു ജലം ഭീയാർന്നു- ഹാലേലുയ്യാ."
    },
    {
        "type": "collapsible-block",
        "title": "ഏവൻഗേലിയോൻ",
        "items": [
            {
                "type": "prose",
                "content": "യോഹന്നാൻ 4 : 4 - 42"
            },
            {
                "type": "prose",
                "content": "യേശുവിന് ശൊമറീനിൽ കൂടി കടന്നുപോകേണ്ടിയിരുന്നു. അദ്ദേഹം ശൊമറീൻകാരുടെ “ശോഖാർ” എന്നു വിളിക്കപ്പെടുന്ന പട്ടണത്തിൽ ചെന്നു. ഇതു യാക്കോബ് സ്വപുത്രനായ യൗസേപ്പിനു നൽകിയിരുന്ന ഗ്രാമത്തിനടുത്തുള്ളതായിരുന്നു. അവിടെ യാക്കോബിൻ്റെ ഒരു കിണർ ഉണ്ടായിരുന്നു. യേശു യാത്രാക്ലേശംകൊണ്ട് വിഷമിച്ച് ആ കിണറിന്റെ അരികെ ഇരുന്നു. സമയം ആറു മണിയായിരുന്നു. ശൊമറി നിൽനിന്ന് ഒരു സ്ത്രീ വെള്ളം കോരുവാൻ വന്നു. യേശു അവളോട് “എനിക്ക് കുടിപ്പാൻ വെള്ളം തരിക\" എന്നു പറഞ്ഞു. അദ്ദേഹത്തിൻ്റെ ശിഷ്യന്മാർ ആകട്ടെ ഭക്ഷണസാധനം വാങ്ങുവാനായി പട്ടണത്തിലേക്ക് പോയിരിക്കുകയായിരുന്നു. ആ ശൊമറീൻകാരിയായ സ്ത്രീ അദ്ദേഹത്തോട് പറഞ്ഞു \"അങ്ങ് യഹൂദനായിരിക്കെ ശെമറീൻകാരിയാകുന്ന എന്നോട് വെള്ളം ചോദിക്കുന്നതെന്താണ്; യഹൂദർക്ക് ശൊമറീൻകാരോട് സമ്പർക്കമില്ലല്ലൊ.” യേശു അവളോട്” ദൈവത്തിൻ്റെ ദാനവും എനിക്കു കുടിപ്പാൻ (വെള്ളം) തരിക” എന്ന് ചോദിച്ചവൻ ആരാണെന്നുള്ളതും അറിഞ്ഞിരുന്നുവെങ്കിൽ നീ (തന്നെ) അദ്ദേഹത്തോട് ചോദിക്കുകയും അദ്ദേഹം നിനക്ക് ജീവജലം നൽകുകയും ചെയ്യുമായിരുന്നു എന്നു പറഞ്ഞു. ആ സ്ത്രീ യേശുവിനോട് \"പ്രഭോ! അങ്ങയുടെ പക്കൽ കോരുവാനുള്ള പാത്രം ഇല്ലല്ലോ. കിണറ് ആഴമുള്ളതുമാകുന്നു. (പിന്നെ) ജീവജലം അങ്ങേക്ക് എവിടെനിന്ന് (കിട്ടും). ഞങ്ങളുടെ പിതാവായ യാക്കോബിനേക്കാൾ അങ്ങ് വലിയവനോ? അദ്ദേഹമാകുന്നു ഈ കിണർ ഞങ്ങൾക്ക് തന്നത്. അദ്ദേഹവും അദ്ദേഹത്തിൻ്റെ മക്കളും, അദ്ദേഹത്തിന്റെ ആടുമാടുകളും ഇതിൽനിന്നാണ് വെള്ളം കുടിച്ചത്\" എന്നു പറഞ്ഞു. യേശു അവളോട് \"ഈ വെള്ളം കുടിക്കുന്ന ഏവനും വീണ്ടും ദാഹമുണ്ടാകും എന്നാൽ ഞാൻ കൊടുക്കുന്ന വെള്ളമാകട്ടെ കുടിക്കുന്ന യാതൊരുവനും പിന്നെ ഒരിക്കലും ദാഹമുണ്ടാവുകയില്ല. എന്നാൽ കൊടുക്കപ്പെടുന്ന ജലം അവനിൽ നിത്യജീവനെ ഉത്പാദിപ്പിക്കുന്ന നീരുറവയായിത്തീരും” എന്നു പറഞ്ഞു. ആ സ്ത്രീ അദ്ദേഹത്തോട് “പ്രഭോ! എനിക്ക് ഇനി ദാഹിക്കാതെയും ഇവിടെനിന്ന് എനിക്ക് വെള്ളം കോരുവാൻ ഇടയാകാതെയും ഇരിപ്പാനായിട്ട് ആ വെള്ളം എനിക്ക് തരണമേ.” എന്ന് പറഞ്ഞു. യേശു അവളോട് “ നീ പോയി നിന്റെ ഭർത്താവിനെ വിളിച്ചുകൊണ്ടു വരിക\" എന്നു പറഞ്ഞു. അവൾ അദ്ദേഹത്തോട് “എനിക്ക് ഭർത്താവില്ല” എന്നു പറഞ്ഞു. യേശു അവളോട് “എനിക്ക് ഭർത്താവില്ല എന്ന് നീ പറഞ്ഞത് ശരി. എന്തെന്നാൽ അഞ്ച് ഭർത്താക്കന്മാർ നിനക്കുണ്ടായിട്ടുണ്ട്. ഇപ്പോൾ നിനക്കുള്ളവൻ നിന്റെ ഭർത്താവല്ല. ഈ സത്യമാണ് നീ പറഞ്ഞത്,” എന്നു പറഞ്ഞു. ആ സ്ത്രീ അദ്ദേഹത്തോട് \"പ്രഭോ! അങ്ങ് ഒരു ദീർഘദർശിയാണെന്ന് എനിക്ക് തോന്നുന്നു. ഞങ്ങളുടെ പിതാക്കന്മാർ ഈ മലയിലാണ് (ദൈവ)ആരാധന നടത്തിയത്. ആരാധന ചെയ്യേണ്ട സ്ഥലം ഊർശ്ലേമിലാണെന്ന് നിങ്ങളും പറയുന്നു.\" എന്ന് പറഞ്ഞു. യേശു അവളോട് ഇപ്രകാരം പറഞ്ഞു \"സ്ത്രീയേ എന്നെ വിശ്വസിക്കുക."
            },
            {
                "type": "prose",
                "content": "പിതാവിനെ ആരാധിക്കേണ്ടത് ഈ മലയിലുമല്ല ഊർശ്ലേമിലുമല്ല എന്ന് പറയുന്ന ഒരു സമയം വരും. നിങ്ങൾ അറിയാത്തതിനെ ആരാധിക്കുന്നു. എന്നാൽ ഞങ്ങൾ അറിയുന്നതിനെ ആരാധിക്കുന്നു. എന്തെന്നാൽ രക്ഷ യഹൂദന്മാരിൽ നിന്നാകുന്നു ഉണ്ടാകുന്നത്. എങ്കിലും യഥാർത്ഥ ആരാധകന്മാർ പിതാവിനെ ആത്മാവുകൊണ്ടും സത്യംകൊണ്ടും ആരാധിക്കുന്ന സമയം വരുന്നു. അത് ഇപ്പോൾ തന്നെയുമാകുന്നു. പിതാവ് ഇങ്ങനെയുള്ള ആരാധകരെയാണ് ആവശ്യപ്പെടുന്നത്. എന്തുകൊണ്ടെന്നാൽ ദൈവം ആത്മാവാകുന്നു. ദൈവത്തെ ആരാധിക്കുന്നവർ ആത്മാവുകൊണ്ടും സത്യംകൊണ്ടും ആരാധിക്കേണ്ടതാകുന്നു”. ആ സ്ത്രീ അദ്ദേഹത്തോട് മിശിഹാ വരുമെന്നും അദ്ദേഹം വരുമ്പോൾ സകലവും ഞങ്ങളെ പഠിപ്പിക്കുമെന്നും എനിക്കറിയാം\" എന്നു പറഞ്ഞു. യേശു അവളോട് \"നിന്നോട് സംസാരിക്കുന്ന ഞാൻ തന്നെയാകുന്നു അദ്ദേഹം എന്ന് പറഞ്ഞു. അദ്ദേഹം സംസാരിച്ചുകൊണ്ടിരിക്കെ ശിഷ്യന്മാർവന്ന്, അദ്ദേഹം ആ സ്ത്രീയോട് സംസാരിക്കുന്നതിനെക്കുറിച്ച് അവർ ആശ്ചര്യപ്പെട്ടു എങ്കിലും അങ്ങ് എന്ത് അന്വേഷിക്കുന്നു എന്നോ അവളോട് സംസാരിക്കുന്നത് എന്താണെന്നോ ഒരുവനും ചോദിച്ചില്ല. ആ സ്ത്രീ അവളുടെ കുടം (അവിടെ) വച്ചിട്ട് പട്ടണത്തിൽ ചെന്ന് ആളുകളോട് - \"ഞാൻ ചെയ്‌തിട്ടുള്ള സകലവും എന്നോട് പറഞ്ഞ ഒരു മനുഷ്യനെ നിങ്ങൾ കാണുവിൻ. പക്ഷേ അദ്ദേഹം മശിഹാ ആയിരിക്കാം\" എന്നു പറഞ്ഞു. ആളുകൾ പട്ടണത്തിൽനിന്ന് പുറപ്പെട്ട് അദ്ദേഹത്തിൻ്റെ അടുക്കൽ ചെന്നു. ഇതിനിടയിൽ അദ്ദേഹത്തിൻ്റെ ശിഷ്യന്മാർ \"ഗുരോ, \" ഭക്ഷിച്ചാലും\" എന്നു പറഞ്ഞു. അദ്ദേഹം അവരോട് “നിങ്ങൾക്കറിഞ്ഞുകൂടാത്ത ഭക്ഷ്യം എനിക്ക് ഭക്ഷിപ്പാനുണ്ട്” എന്ന് പറഞ്ഞു. \"അദ്ദേഹത്തിനു ഭക്ഷിപ്പാനായി ആരെങ്കിലും എന്തെങ്കിലും കൊണ്ടുവന്നിരിക്കാം\" എന്ന് ശിഷ്യന്മാർ പരസ്‌പരം പറഞ്ഞു. യേശു അവരോട് (ഇപ്രകാരം) പറഞ്ഞു.\"എൻ്റെ ആഹാരം എന്നെ അയച്ചവൻ്റെ ഇഷ്‌ടത്തെ ആചരിക്കുകയും അദ്ദേഹത്തിൻ്റെ കർമ്മത്തെ നിവർത്തിക്കുകയും ആകുന്നു. നാലുമാസങ്ങൾക്കു ശേഷം കൊയ്ത്ത്(കാലം) ആകും എന്ന് നിങ്ങൾ പറയുന്നില്ലയോ. നിങ്ങൾ കണ്ണുയർത്തി പണ്ടേ തന്നെ വിളഞ്ഞു കൊയ്ത്തടുത്തിരിക്കുന്ന വയലുകളെ ഇതാ കാണുവിൻ എന്ന് നിങ്ങളോട് പറയുന്നു. കൊയ്യുന്നവൻ പ്രതിഫലം പ്രാപിക്കുന്നു. നിത്യജീവങ്കലേക്ക് ഫലങ്ങളെ ശേഖരിക്കുകയും ചെയ്യുന്നു. വിതയ്ക്കുന്നവനും കൊയ്യുന്നവനും ഒരുമിച്ച് സന്തോഷിക്കുന്നു. വിതയ്ക്കുന്നതൊരുവൻ, കൊയ്യുന്നത് മറ്റൊരുവൻ എന്നുള്ളത് യഥാർത്ഥമാണ്. നിങ്ങളുടെ ആയാസംകൂടാതെ ഉണ്ടായിട്ടുളളതിനെ കൊയ്യുവാൻ ഞാൻ നിങ്ങളെ അയച്ചു. മറ്റുള്ളവർ ആയാസപ്പെട്ടു. അവരുടെ ആയാസ (ഫല)ത്തിൽ നിങ്ങൾ പ്രവേശിച്ചിരിക്കുന്നു\". ഞാൻ ചെയ്ത‌ിട്ടുള്ള സകലവും അദ്ദേഹം എന്നോട് പറഞ്ഞു” എന്ന് സാക്ഷ്യം നൽകിയ ആ സ്ത്രീയുടെ വാക്ക് നിമിത്തം ആ പട്ടണക്കാരനായ അനേകം ശെമറീൻകാർ അദ്ദേഹത്തിൽ വിശ്വസിച്ചു. ആ ശൊമറീൻകാർ അദ്ദേഹത്തിന്റെ അടുക്കൽ ചെന്ന് തങ്ങളോടുകൂടി താമസിക്കണമെന്ന് അദ്ദേഹത്തോട് അപേക്ഷിച്ചു. രണ്ട് ദിവസം അദ്ദേഹം അവരുടെ അടുക്കൽ താമസിക്കുകയും ചെയ്‌തു. അദ്ദേഹത്തിൻ്റെ വചനം നിമിത്തം അനേകർ അദ്ദേഹത്തിൽ വിശ്വസിച്ചു. അവർ ആ സ്ത്രീയോട് “ഇനി നിൻ്റെ വാക്കു നിമിത്തമല്ല ഞങ്ങൾ അദ്ദേഹത്തിൽ വിശ്വസിക്കുന്നത്. സത്യമായിട്ട് ലോകരക്ഷിതാവായ മശിഹാ ഇദ്ദേഹംതന്നെ എന്ന് ഞങ്ങൾ കേൾക്കുകയും അറിയുകയും ചെയ്ത‌ിരിക്കുന്നു” എന്ന് പറഞ്ഞു."
            }
        ]
    },
    {
        "type": "heading",
        "content": "ലുത്തിനിയാ"
    },
    {
        "type": "prose",
        "content": "(ശുശ്രൂഷകൻ പടിഞ്ഞാറോട്ട് തിരിഞ്ഞു നിന്നുകൊണ്ട് വായിക്കുന്നു)"
    },
    {
        "type": "prose",
        "content": "നാമെല്ലാവരും ഉത്സാഹപൂർവ്വം നന്നായി നിന്നുകൊണ്ട് ദൈവത്തിനു പ്രീതികരമായ ശബ്ദത്തിൽ കുറിയേലായിസ്സോൻ  എന്നു ഏറ്റുചൊല്ലണം."
    },
    {
        "type": "prose",
        "content": "ജനം:- കുറിയേലായിസ്സോൻ"
    },
    {
        "type": "prose",
        "content": "അവർണ്ണനീയ രഹസ്യങ്ങളുടെ അഗാധതലമായ മിശിഹാതമ്പുരാനേ! മനുഷ്യസ്നേഹത്തോടെ നീ ഭൂമിയിൽ പ്രത്യക്ഷനാവുകയും മനുഷ്യരോടു സഹവസിക്കുകയും ചെയ്തതിനാൽ നിന്നോടു ഞങ്ങൾ അപേക്ഷിക്കുന്നു."
    },
    {
        "type": "prose",
        "content": "ജനം:- കുറിയേലായ്സ്സോൻ"
    },
    {
        "type": "prose",
        "content": "തന്റെ ദൈവത്വത്തിൻ്റെ മഹനീയ കിരണങ്ങളാൽ ഭൂതലത്തെ പ്രകാശിപ്പിക്കുകയും അതിലെ വിശുദ്ധജലത്തിൽ പിശാചുഗണത്തെ മുക്കിക്കൊന്ന് ഞങ്ങളുടെ പാപങ്ങളെ മായിച്ചുകളയുകയും ചെയ്തവനായ മിശിഹാതമ്പുരാനേ! നിന്നോടു ഞങ്ങൾ അപേക്ഷിക്കുന്നു."
    },
    {
        "type": "prose",
        "content": "ജനം:- കുറിയേലായിസ്റ്റോൻ"
    },
    {
        "type": "prose",
        "content": "കയ്‌പായ ജലത്തെ മോശമുഖാന്തിരം മരത്താൽ രുചികരമാക്കിത്തീർത്തവനും വെള്ളം നിന്നെ സ്വീകരിച്ചതിനാൽ വെള്ളത്തിൻ്റെ പ്രകൃതിയെ പരിപൂർണ്ണമായി അനുഗ്രഹിച്ചവനും ഉറവകളുടെ സ്രഷ്‌ടാവും അവയെ ശുദ്ധീകരിക്കുന്നവനുമായ ദൈവമേ! നിന്നോടു ഞങ്ങൾ അപേക്ഷിക്കുന്നു."
    },
    {
        "type": "prose",
        "content": "ജനം:- കുറിയേലായിസ്റ്റോൻ"
    },
    {
        "type": "prose",
        "content": "ദുഷിച്ച ജലത്തെ ഏലീശാ ദീർഘദർശി മുഖാന്തരം ഹിതകരമാക്കിത്തീർത്തവനും ഇപ്പോൾ നിന്റെ മഹാജ്ഞാനത്താൽ തന്നിൽനിന്നുള്ള സ്വസ്ഥതയും വെടിപ്പും ഞങ്ങളുടെ ആത്മാക്കൾക്കു സദാ നൽകിക്കൊണ്ടിരിക്കുന്നവനും ആയുള്ളോവേ! നിന്നോടു ഞങ്ങൾ അപേക്ഷിക്കുന്നു."
    },
    {
        "type": "prose",
        "content": "ജനം:- കുറിയേലായിസ്സോൻ"
    },
    {
        "type": "prose",
        "content": "സർവ്വലോകത്തിന്റെയും നിരപ്പിനും സമാധാനത്തിനും വേണ്ടിയും പുണ്യവാന്മാരും ബഹുമാന്യരും ഭാഗ്യവാന്മാരും തങ്ങളുടെ പിതാക്കന്മാരും പാത്രിയർക്കീസന്മാരുമായ ആബൂൻ മാർ ഇഗ്നാത്തിയോസിനും മോറാൻ മാർ ബസ്സേലിയോസിനും മാർ ഗ്രീഗോറിയോസിനും വേണ്ടിയും ഞങ്ങ ളുടെ മേൽപ്പട്ടക്കാരനായ മാർ.... വേണ്ടിയും സത്യവിശ്വാസികളായ ശേഷമുള്ള സകല എപ്പിസ്ക്കോപ്പന്മാർക്കു വേണ്ടിയും അവരുടെ ആചാര്യത്വ ഇടവകകൾക്കുവേണ്ടിയും ഉപദ്രവങ്ങളിൽനിന്നുള്ള അവയുടെ കാവലിനുവേണ്ടിയും വിശ്വാസികളും അധികാരം വഹിച്ചിരിക്കുന്നവരുമായ ഭരണാധികാരികളുടെ സംരക്ഷണത്തിനുവേണ്ടിയും ദൈവമാതാവായ മറിയാമിൻ്റേയും പരിശുദ്ധന്മാരുടേയും വിശ്വാസികളായ മരിച്ചുപോയവരുടേയും ഓർമ്മയ്ക്കുവേണ്ടിയും നിന്നോടു ഞങ്ങൾ അപേക്ഷിക്കുന്നു."
    },
    {
        "type": "prose",
        "content": "ജനം - കുറിയേലായിസ്സോൻ"
    },
    {
        "type": "prose",
        "content": "വിശുദ്ധ ത്രിത്വത്തിൽ ഒരുവനും ഞങ്ങളുടെ യഥാർത്ഥ ദൈവവുമായ മിശിഹാ! പ്രകാശങ്ങളുടെ ഈ മഹനീയദിവസത്തിലും ഞങ്ങളുടെ ആയുഷ്‌ക്കാലം മുഴുവനിലും നിൻ്റെ ശ്രേഷ്‌ഠജ്ഞാനത്താൽ ഞങ്ങളുടെ ആത്മാക്കളെ ശോഭിപ്പിക്കുകയും നിന്നോടുള്ള ഭക്തിയിലും, ആകെൽക്കറുസ്സായെ ലജ്ജിപ്പിക്കുകയും മാലാഖമാരെ സന്തോഷിപ്പിക്കുകയും ചെയ്യുന്ന പരസ്പരസ്നേഹത്തിലും, ഞങ്ങളുടെ ഹൃദയങ്ങളെ ഉറപ്പിക്കുകയും, ഞങ്ങളുടെ വംശത്തോടുള്ള നിന്റെ നൽവരങ്ങൾക്കും സഹായങ്ങൾക്കും ഞങ്ങളെ അർഹരാക്കിത്തീർക്കുകയും ചെയ്യണമേ എന്നു നിന്നോടു ഞങ്ങൾ അപേക്ഷിക്കുന്നു."
    },
    {
        "type": "prose",
        "content": "ജനം:- കുറിയേലായിസ്സോൻ"
    },
    {
        "type": "prose",
        "content": "കർത്താവേ! ഞങ്ങളെ ചെവിക്കൊണ്ട് ഉത്തരമരുളി ദയവുതോന്നി ഞങ്ങളിൽ കരുണചെയ്യണമേ. നാം മൂന്നു പ്രാവശ്യം കുറിയേലായിസ്സോൻ എന്ന് ഏറ്റുചൊല്ലണം."
    },
    {
        "type": "prose",
        "content": "ജനം:- കുറിയേ.... .കുറിയേ.........കുറിയേ.........."
    },
    {
        "type": "prose",
        "content": "ശുശ്രൂഷക്കാരൻ:- സ്‌തൗമെൻകാലോസ്"
    },
    {
        "type": "prose",
        "content": "ജനം:- കുറിയേലായ്സ്സോൻ"
    },
    {
        "type": "collapsible-block",
        "title": "പ്രുമിയോൻ",
        "items": [
            {
                "type": "prose",
                "content": "വഴിതെറ്റിപ്പോയിരുന്ന ജാതികളെ മുഴുവനും നമ്മുടെ അടുക്കലേക്കുള്ള തന്റെ ആഗമനത്താലും ദൈവീക സ്നാനത്താലും പ്രകാശിപ്പിക്കുകയും, വിശുദ്ധ ത്രിത്വത്തിൻ്റെ ത്രിവിധശോഭകളോടുകൂടിയ പ്രകാശത്താൽ ദൈവീകമായ ആരാധനയിലേക്കു അവരെ പുനരാനയിക്കുകയും ചെയ്‌ത നമ്മുടെ ദൈവവും രക്ഷകനുമായ യേശുമിശിഹായ്ക്കു സ്‌തുതി. തനിക്ക് ഈ സമയത്തും സ്‌തുതിയും ബഹുമാനവും  യോഗ്യമാകുന്നു."
            },
            {
                "type": "subtext",
                "content": "ബ്‌കുൽഹുൻ......"
            },
            {
                "type": "heading",
                "content": "സെദറാ"
            },
            {
                "type": "prose",
                "content": "അനാദ്യന്തപ്രകാശവും പിതാവിൻ്റെ പുത്രനും വചനവുമായ മിശിഹാ! പൂർവ്വകാലത്ത് അന്ധകാരത്തിലും മരണ നിഴലിലും സ്ഥിതിചെയ്ത‌ിരുന്ന ഞങ്ങൾക്ക് നീ രക്ഷകനും ഉദ്ധാരകനുമായി പ്രകൃതിക്കപ്പുറമായ മറ്റൊരു പ്രമാണത്താൽ കാലപൂർണ്ണതയിൽ കന്യകയുടെ മടിയിൽനിന്ന് ഉദയംചെയ്‌തു. മുന്നാലോചനപ്രകാരം ഭൂമുഖത്തെ നനയ്ക്കുവാൻവേണ്ടി നാലു നദികളായി വിഭജിക്കപ്പെടുന്ന ഒരുറവ ഭൂമിയിൽനിന്നുളവാകുവാൻ നീ കൽപ്പിച്ചു. കാലതികവിൽ സുവിശേഷപ്രസംഗമാകുന്ന പ്രവാഹത്താൽ ഭൂതലാതൃത്തികളെ നീ മൂടി. മരണകരമായ വെള്ളത്താൽ ദുഷ്ടന്മാരുടെ അഹങ്കാരത്തെ നീതിയോടെ നീ ശമിപ്പിച്ചു. ദിവ്യജ്ഞാന ശ്രോതാക്കളിൽ രോമക്കെട്ടിന്മേൽ മഴ എന്നവിധം ഇറങ്ങിക്കൊണ്ട് സമുദ്രങ്ങളെ നീ മൂടി. ചെങ്കടലിനെ വടിയുടെ അടിയാൽ വിഭജിക്കുകയും വാഗ്ദത്തദേശത്തേക്ക് ബദ്ധപ്പെട്ടോടിക്കൊണ്ടിരുന്ന ജനത്തെ കരയിൽകൂടി എന്നവിധം നീ കടത്തിവിടുകയും ചെയ്തു. അഹങ്കാരികളായ ഫെറഓനെയും സൈന്യങ്ങളേയും ആഴത്തിലേയ്ക്കു തള്ളിവിട്ടു. ഞങ്ങളെയാകട്ടെ സമുദ്രത്തിലെ ദുഃഖജനകമായ ഓളങ്ങളിൽ നിന്നെന്നവിധം പിശാചുക്കളുടെ കഠിനതയിൽനിന്ന് നീ സ്വാതന്ത്ര്യപ്പെടുത്തി. ദാഹിച്ചിരുന്ന ജനത്തിനു ഇഷ്ടനായ മോശമുഖാന്തിരം പാറയിൽനിന്ന് നീ വെള്ളം നൽകി. തന്നിൽ വിശ്വസിക്കുന്നവരുടെ ഉദരത്തിൽനിന്ന് ജീവജല വാഹികളായ നദികളെ പ്രവഹിപ്പിക്കുന്ന യഥാർത്ഥമായ പാറ നീയാകുന്നു. കർത്താവേ! നീ വെള്ളത്തിൻ്റെ കയ്‌പു രസത്തെ മരക്കൊമ്പിട്ട് മധുര രസമുള്ളതായിമാറ്റി. ബഹുമാന്യമായ നിൻ്റെ സ്ലീബായിൽവച്ച് തിരുവിലാവിൽ നിന്നൊഴുകിയ രക്തവും വെള്ളവുംമൂലം വിജാതീയർക്ക് നീ വെടിപ്പുണ്ടാക്കി. ദീർഘദർശിയുടെ പ്രാർത്ഥനയാലും, ഉപ്പിനാലും യറീഹോയിലെ ജലത്തിൻ്റെ വിനാശകാവസ്ഥയെ പോഷകാവസ്ഥയിലേക്കു നീ തിരിച്ചുവരുത്തി; യോർദ്ദാനിലേക്കുള്ള നിന്റെ അവരോഹണത്തെ സൂചിപ്പിക്കുകയും ചെയ്തു. നിന്റെ ജലസ്നാനത്താൽ ആത്മീയനാശത്തിൽനിന്നുള്ള സ്നാനമെന്നനിലയിൽ നിന്റെ ദൈവത്വത്തിന് സദ്യശ്യമായ ജനനത്തെ നീ നൽകി. കർത്താവേ! ഇപ്പോൾ ഞങ്ങളുടെമുമ്പാകെ വച്ചിരിക്കുന്ന ഈ വെള്ളത്തെ ലോകാതീതമായ ആ മൂന്നുപ്രകാശങ്ങളുടെ ത്രിത്വമായ ആഹ്വാനംമൂലം, സകല സന്തോഷങ്ങളേയും വർദ്ധിപ്പിക്കുന്നതാക്കിത്തീർക്കണമേ. ഇതിനെ ആശ്വാസജലവും സകല പാപമാലിന്യങ്ങളുടെയും നിർമ്മലീകരണവും ആത്മശരീരങ്ങൾക്കു വൈദ്യവുമാക്കിത്തീർക്കണമേ. ഈ വെള്ളത്തെ രോഗികളെ സ്വസ്ഥമാക്കുന്നതും വന്ധ്യത്വത്തെ പരിഹരിക്കുന്നതും ഭവനങ്ങളെ സംരക്ഷിക്കുന്നതും, പിശാച്, കുരള, അസൂയ, കൊലപാതകം, വിദ്വേഷം, വൈരാഗ്യബുദ്ധി, ക്ഷുദ്രം, ആഭിചാരം, മായാ പ്രയോഗം, വിഗ്രഹാരാധന എന്നിവയേയും സകലവിധ പൈശാചിക പ്രവർത്തനങ്ങളേയും നിഷ്കാസനം ചെയ്യാൻ കഴിവുള്ളതും, വായുമണ്ഡലത്തിലെ അപകടങ്ങളെ നീക്കിക്കളയുന്നതും എല്ലാ നാശകരമായ അവസ്ഥാന്തരങ്ങളേയും ബഹിഷ്‌കരിക്കുന്നതും വിത്തുകളെ വളർത്തുന്നതും മുളകളെ സംരക്ഷിക്കുന്നതും ഫലങ്ങളെ പാകമാക്കുന്നതും ആക്കിത്തീർക്കണമേ. ഇതിൽ സംബന്ധിക്കുന്ന എല്ലാവർക്കും ഇതു ജീവദായകവും രക്ഷാകരവും ആയി ഭവിക്കണമേ. നീ നന്മകളും സകലപൂർണ്ണനൽവരങ്ങളും നൽകുന്നവനും ഞങ്ങളുടെ വർഗ്ഗത്തിൻ്റെ നാഥനും ഞങ്ങളുടെ സ്യഷ്‌ടിയുടെ സഹായിയും ആകുന്നുവല്ലോ. നിനക്കും നിൻ്റെ പിതാവിനും വിശുദ്ധറുഹായ്ക്കും ഇപ്പോഴും എപ്പോഴും എന്നേക്കും ഞങ്ങൾ സ്തുതി കരേറ്റുന്നു."
            },
            {
                "type": "subtext",
                "content": "ഹോശോ"
            },
            {
                "type": "prose",
                "content": "ദൈവത്തിൽനിന്നു കടങ്ങൾക്കു പരിഹാരവും പാപങ്ങൾക്കു മോചനവും രണ്ടുലോകങ്ങളിലും എന്നേക്കും നാം പ്രാപിക്കുമാറാകട്ടെ. ആമ്മീൻ."
            }
        ]
    },
    {
        "type": "prose",
        "content": "(പട്ടക്കാരൻ ധൂപക്കുറ്റിയിൽ കുന്തുരുക്കമിട്ട് ധൂപക്കുറ്റി വാഴ്ത്തിക്കൊണ്ട്)"
    },
    {
        "type": "prose",
        "content": "പരിശുദ്ധനായ പിതാവ് പരിശുദ്ധൻ - ആമ്മീൻ"
    },
    {
        "type": "prose",
        "content": "പരിശുദ്ധനായ പുത്രൻ പരിശുദ്ധൻ - ആമ്മീൻ."
    },
    {
        "type": "prose",
        "content": "ജീവനുള്ള വിശുദ്ധറൂഹാ പരിശുദ്ധൻ- അവൻ നമ്മുടെ ആത്മാക്കളുടെമേലും നമ്മുടെ പിതാക്കന്മാരുടെയും സഹോദരന്മാരുടെയും നേതാക്കളുടെയും ഗുരുക്കന്മാരുടെയും മരിച്ചുപോയവരുടേയും വിശുദ്ധ സഭയുടെ പ്രജകളായ വിശ്വിസികളായ സകല മരിച്ചവരുടേയും ആത്മാക്കളുടെമേലും രണ്ടുലോകങ്ങളിലും എന്നന്നേക്കും ദയാപൂർവ്വം കരുണ ചെയ്‌തുകൊണ്ട് പാപിയായ തന്റെ ദാസന്റെ ധൂപത്തെ ശുദ്ധീകരിക്കുന്നവനാകുന്നു. - ആമ്മീൻ."
    },
    {
        "type": "prose",
        "content": "ശുശ്രൂഷക്കാരൻ:- ബാറെക്മോർ, നാമെല്ലാവരും ദൈവജ്ഞാനത്തിലേക്കു ശ്രദ്ധ പതിച്ചുകൊണ്ട് നന്നായിനിന്ന് ബഹൂമാനപ്പെട്ട പട്ടക്കാരൻ്റെ പ്രാർത്ഥനയെ ഏറ്റുചൊല്ലണം."
    },
    {
        "type": "prose",
        "content": "പട്ടക്കാരൻ:- സർവ്വശക്തിയുള്ള പിതാവായി ആകാശത്തിന്റെയും ഭൂമിയുടെയും.."
    },
    {
        "type": "prose",
        "content": "ജനം:- കാണപ്പെടുന്നവയും കാണപ്പെടാത്തവയുമായ….."
    },
    {
        "type": "prose",
        "content": "ശുശ്രൂഷക്കാരൻ - സ്തൗമെൻകാലോസ്"
    },
    {
        "type": "prose",
        "content": "ജനം:- കുറിയേലായിസ്സോൻ"
    },
    {
        "type": "collapsible-block",
        "title": "പ്രാർത്ഥന",
        "items": [
            {
                "type": "prose",
                "content": "മഹാനും ശ്രേഷ്ഠനും സ്തുതികൾക്കതീതനും ക്രൂബേന്മാരുടെമേൽ ആരൂഢനും സാപ്പേന്മാരാൽ സ്തുതിക്കപ്പെടുന്നവനും മഹനീയങ്ങളും വിസ്‌മയനീയങ്ങളും ശ്രേഷ്ഠങ്ങളും ദുർഗ്രഹങ്ങളും സംഖ്യാതീതങ്ങളുമായ കാര്യങ്ങൾ പ്രവർത്തിച്ചവനും ആയ ദൈവമേ! കയ്‌പുരസമുള്ള ജലത്തെ സ്ലീബാമരത്തിന്റെ ദൃഷ്ടാന്തത്താൽ മോശമുഖാന്തിരം നീ രൂചികരമാക്കിത്തീർത്ത്, ദാഹിച്ചിരുന്ന നിന്റെ ഇസ്രായേൽ ജനത്തെ നീ കുടിപ്പിച്ചു. ദുഷിച്ചതും ഗുണരഹിതവും വിനാശകരവുമായ വെള്ളത്തെ ഏലീശാ ദീർഘദർശി മുഖാന്തരം യറീഹൂയിൽവച്ച് പദാർത്ഥമയമായ ഉപ്പുമൂലം നീ ഹിതകരമാക്കിത്തീർത്തു. സ്വർഗ്ഗീയ ഉപ്പാകുന്ന മിശിഹാതമ്പുരാനേ നിന്റെ രഹസ്യത്തെ മുൻകൂട്ടി സൂചിപ്പിച്ചുകൊണ്ട്, നിങ്ങൾ വർദ്ധിച്ചുപെരുകി ഭൂമിയിൽ നിറയുവിൻ എന്നുള്ള നൽവരം നിന്റെ ജനത്തിനു നീ നൽകി. സകലത്തേയും സൃഷ്ടിച്ച് സന്നദ്ധമാക്കുന്നവൻ എന്ന നിലയിൽ ഗലീലായിലെ കൊത്തിനെയിൽവച്ച് അവർണ്ണനീയമായ നിൻ്റെ ജ്ഞാനത്താൽ വെള്ളത്തിൻ്റെ സ്വഭാവത്തെ നല്ല വീഞ്ഞായിട്ട് നീ രൂപാന്തരപ്പെടുത്തി. യോഹന്നാൻസ്‌നാപകനിൽനിന്നുള്ള നിൻ്റെ മാമൂദീസാമൂലം യോർദ്ദാനിലെ ഒഴുക്കിനെ നീ വിശുദ്ധമാക്കി. കർത്താവേ! ഇപ്പോൾ സ്വർഗ്ഗീയവും ആത്മീയവുമായ ആ ഉപ്പിൻ്റെ അനുഗ്രഹവും അദൃശ്യമായ നിൻ്റെ ശക്തിയും അവർണ്ണനീയമായ നിൻ്റെ മനുഷ്യപ്രീതിയും നിൻ്റെ പരിശുദ്ധാത്മാവിൻ്റെ ആവാസവുംമൂലം ഞങ്ങളുടെ മുമ്പാകെ വച്ചിരിക്കുന്ന ഈ വെള്ളത്തെ ആശീർവദിച്ച് + ഇതിൽനിന്ന് പ്രാപിക്കുകയും അനുഭവിക്കുകയും ചെയ്യുന്ന സകലർക്കും ശരീരാത്മദേഹികളുടെ സ്വസ്ഥതയ്ക്കും വൈദ്യത്തിനും ഇതു പര്യാപ്തമായിത്തീരത്തക്കവണ്ണമുള്ള കൃപയും ശക്തിയും വിശുദ്ധറൂഹായുടെ ആചാര്യവ്യാപാരവും ഇതിൽ അയച്ചുതരണമേ. നിനക്കും വാഴ്ത്തപ്പെട്ടവനും ഭാഗ്യവാനുമായ നിന്റെ പിതാവിനും നിൻ്റെ വിശുദ്ധ റൂഹായ്ക്കും ഇപ്പോഴും എപ്പോഴും എന്നേക്കും സ്തുതിയും ബഹുമാനവും യോഗ്യമാകുന്നു. ഹോശോ ........."
            },
            {
                "type": "prose",
                "content": "ജനം:- ആമ്മീൻ."
            },
            {
                "type": "prose",
                "content": "പട്ടക്കാരൻ - വെള്ളത്തിന്റെ സ്രഷ്‌ടാവും സകലത്തിന്റെയും നിർമ്മാതാവും സകലത്തേയും സൃഷ്ടിക്കുകയും വ്യത്യാസപ്പെടുത്തുകയും ചെയ്യുന്നവനുമായ കർത്താവേ! നിൻ്റെ വിശുദ്ധാത്മശക്തിയാൽ ഈ വെള്ളത്തെ അനുഗ്രഹിച്ച് സകല പൈശാചിക വ്യാപാരങ്ങൾക്കും എതിരായുള്ള കൃപയും ശക്തിയും ഇതിനു നൽകണമേ. ഞങ്ങളുടെ കർത്താവായ യേശുമിശിഹാ! പാനം മൂലമോ തളിപ്പുമൂലമോ മറ്റേതെങ്കിലും  വിധത്തിലൊ ഇതിൽ സംബന്ധിക്കുന്ന എല്ലാവർക്കും നിൻ്റെയും വാഴ്ത്ത‌പ്പെട്ടവനും ഭാഗ്യവാനും ഞങ്ങളുടെ രക്ഷയ്ക്കായി നിന്നെ അയച്ചവനുമായ നിൻ്റെ പിതാവിൻ്റെയും സകലത്തിലും വിശുദ്ധനും ഉത്തമനും വന്ദ്യനും ജീവൻ നൽകുന്നവനും സാരാംശത്തിൽ നിന്നോട് ഒന്നായിരിക്കുന്നവനുമായ നിൻ്റെ വിശുദ്ധറൂഹായുടെയും കൃപയാൽ ആത്മശരീരങ്ങളുടെ സ്വസ്ഥതയും നിന്നിൽനിന്നുള്ള ധാരാളമായ കരുണയും ദുഷ്‌ടതകളിൽനിന്നുള്ള അകൽച്ചയും ജീവരക്ഷയും സമാധാനവും ഞങ്ങൾക്ക് നൽകണമേ."
            }
        ]
    },
    {
        "type": "prose",
        "content": "പട്ടക്കാരൻ:- നിങ്ങൾക്കെല്ലാവർക്കും സമാധാനമുണ്ടായിരിക്കട്ടെ"
    },
    {
        "type": "prose",
        "content": "ജനം:- അവിടുത്തെ ആത്മാവിനും ഉണ്ടായിരിക്കട്ടെ."
    },
    {
        "type": "prose",
        "content": "(പട്ടക്കാരൻ പാത്രത്തിന്മേലുള്ള ശോശപ്പാ എടുത്ത് പാത്രത്തിന്റെയും സ്ലീബായുടെയും മുകളിൽ ആഘോഷിച്ചിട്ട് പാത്രത്തിന്റെ വായിൽനിന്ന് സ്ലീബാ എടുത്ത് നീക്കുന്നു. പട്ടക്കാരൻ ഇതുചെയ്യുമ്പോൾ ശുശ്രൂഷക്കാരൻ ചൊല്ലുന്നു.)"
    },
    {
        "type": "prose",
        "content": "ശുശ്രൂഷക്കാരൻ:- ബാറെക്മോർ. നാമെല്ലാവരും ഭക്തിയോടും പരിപാകതയോടും വെടിപ്പോടും വിശുദ്ധിയോടും സ്നേഹത്തോടും സത്യവിശ്വാസത്തോടും കൂടി ഭംഗിയായി നിന്നു കൊണ്ട് ഈ ബഹുമാനപ്പെട്ട പട്ടക്കാരന്റെ കൈകളാൽ അനുഗ്രഹിക്കപ്പെടുന്ന ഈ വെള്ളത്തിൽ ദൃഷ്ടിയുറപ്പിച്ച് അതിനുവേണ്ടി സർവ്വവല്ലഭനായ ദൈവത്തിങ്കൽ സമാധാനമായും ശാന്തമായും പ്രാർത്ഥനയും യാചനയും സമർപ്പിക്കണം."
    },
    {
        "type": "prose",
        "content": "ജനം:- (ഈ ശുശ്രൂഷ) കരുണയും സമാധാനവും വെള്ളം വാഴ്/u200bവും ആകുന്നു."
    },
    {
        "type": "prose",
        "content": "(പട്ടക്കാരൻ കുർബാനയിലെപ്പോലെ കുരിശുവരയ്ക്കുകയും ജനത്തെ അനുഗ്രഹിക്കയും ചെയ്തുകൊണ്ട്)"
    },
    {
        "type": "prose",
        "content": "എന്റെ സഹോദരന്മാരേ! പിതാവായ ദൈവത്തിന്റെ സ്നേഹവും + ഏകപുത്രന്റെ കൃപയും + പരിശുദ്ധ റൂഹാ യുടെ സംബന്ധവും ആവാസവും + നിങ്ങളെല്ലാവരോടും കൂടെ എന്നേക്കുമുണ്ടായിരിക്കട്ടെ. ആമ്മീൻ."
    },
    {
        "type": "prose",
        "content": "(പട്ടക്കാരൻ കൈ ഉയർത്തികൊണ്ട്)"
    },
    {
        "type": "collapsible-block",
        "title": "പ്രാർത്ഥന",
        "items": [
            {
                "type": "prose",
                "content": "കർത്താവേ! നീ മഹാനും നിന്റെ പ്രവൃത്തികൾ ഏറ്റം വിസ്‌മയനീയങ്ങളുമാകുന്നു. നിൻ്റെ അത്ഭുതങ്ങളുടെ മഹിമയെ വർണ്ണിക്കുവാൻ പ്രാപ്‌തിയുള്ള വചനമില്ല. നിന്റെ ശക്തിയാൽ ശൂന്യതയിൽനിന്ന് സകലത്തെയും നീ സൃഷ്ടിച്ച സൃഷ്ടികളെ നിൻ്റെ ആധിപത്യത്തിൽ നീ ബന്ധിച്ചിരിക്കുന്നു. ലോകത്തെ നീ ശ്രദ്ധാപൂർവ്വം പോറ്റുന്നു. ചതുർഭൂതങ്ങളെക്കൊണ്ട് അതിനെ നീ സംഘടിപ്പിച്ച് സംവത്സരത്തിൻ്റെ പരിവർത്തിയെ നാലു ഋതുക്കളാൽ നീ കിരീടമണിയിച്ചു. സ്വർഗ്ഗത്തിലെ അദൃശ്യസൈന്യങ്ങൾ നിന്റെ മുമ്പിൽ വിറയ്ക്കുന്നു. മാലാഖമാരുടെ ഗണങ്ങൾ നിന്നെ മഹത്വപ്പെടുത്തുന്നു. റാബേമാലാഖമാരുടെ സംഘങ്ങൾ നിന്നെ വന്ദിക്കുന്നു. ആറു ചിറകുകളോടുകൂടിയ സ്രോപ്പേന്മാർ പറന്നുകൊണ്ട് നിനക്കു ഹാലേലുയ്യാ പാടുന്നു. വളരെ കണ്ണുകളോടുകൂടിയ ക്രൂബേന്മാർ അഗമ്യമായ സ്‌തുതികളാൽ നിനക്കു ബ്രീക്കുയിക്കോറെ പാടുന്നു. സൂര്യൻ നിന്നെ സ്‌തുതിക്കുന്നു. ചന്ദ്രൻ നിന്നെ പുകഴ്ത്തു‌ന്നു. നക്ഷത്രങ്ങൾ നിന്നെ സ്തോത്രം ചെയ്യുന്നു. പ്രകാശം നിന്നെ അനുസരിക്കുന്നു. ആഴങ്ങൾ നിൻ്റെ മുമ്പിൽ വിറയ്ക്കുന്നു. ഉറവകൾ നിനക്കു ദാസ്യമനുഷ്ഠിക്കുന്നു. ആകാശത്തെ ഒരു തട്ടുപോലെ നീ വിരിച്ചു. ഭൂമിയെ വെള്ളത്തിന്മേൽ നീ സ്ഥാപിച്ചു. സമുദ്രത്തിനു മണലുകൊണ്ടു നീ അതിർത്തിവച്ചു. ശ്വസിക്കുവാൻ പര്യാപ്‌തമായ നിലയിൽ വായുമണ്‌ഡലത്തെ നീ വ്യാപിപ്പിച്ചു. നീയോ സംക്ഷേപിക്കപ്പെടുവാൻ പാടില്ലാത്തവനും അനാദിയും വ്യാഖ്യാനാതീതനുമായ ദൈവമായി സ്ഥിതി ചെയ്തുകൊണ്ട് ഭൂമിയിൽ പ്രത്യക്ഷപ്പെട്ട് ദാസവേഷം സ്വീകരിക്കുകയും മനുഷ്യരൂപം പ്രാപിക്കുകയും ചെയ്തു. കർത്താവേ! മനുഷ്യവർഗ്ഗം ആകൽക്കറുസ്സായാൽ ഉപദ്രവി ക്കപ്പെടുന്നത് കാണുവാൻ നിൻ്റെ മഹാദയവുനിമിത്തം നിനക്കു സഹനശക്തിയില്ലായ്കയാൽ നീ വന്നു ഞങ്ങളെ രക്ഷിച്ചു. നിന്റെ കൃപയെ ഞങ്ങൾ സ്തോത്രം ചെയ്യുന്നു. നിന്റെ കരുണയെ ഞങ്ങൾ ഉത്‌ഘോഷിക്കുന്നു. ഞങ്ങളുടെ അടുക്കലുള്ള നിന്റെ നല്ല പ്രവർത്തനങ്ങളെ ഞങ്ങൾ മറച്ചു വയ്ക്കുന്നില്ല. നിൻ്റെ ജനനത്താൽ സ്വാഭാവികജനനത്തെ നീ അനുഗ്രഹിക്കുകയും കന്യാവൃതമുള്ള ഗർഭപാത്രത്തെ ശുദ്ധീകരിക്കയും ചെയ്‌തു. നീ പ്രത്യക്ഷനായപ്പോൾ സകല സൃഷ്ടികളും നിന്നെ സ്‌തുതിച്ചു. എന്തെന്നാൽ ഞങ്ങളുടെ ദൈവമേ! നീ ഭൂമിയിൽ കാണപ്പെട്ട് മനുഷ്യരോട് സഹവാസം ചെയ്തു. സ്വർഗ്ഗത്തിൽനിന്ന് നിൻ്റെ വിശുദ്ധാത്മാവിനെ ആകർഷിച്ചുവരുത്തി യോർദ്ദാൻ പ്രവാഹത്തെ നീ ശുദ്ധീകരിക്കുകയും അവിടെ മറഞ്ഞുകിടന്ന മഹാസർപ്പത്തിന്റെ തലയെ മർദ്ദിക്കുകയും ചെയ്‌തു. മനുഷ്യവത്സലനായ കർത്താവേ! ഇപ്പോൾ നീ വന്ന് വിശുദ്ധറുഹായുടെ ആവാസത്താൽ ഈ വെള്ളത്തെ അനുഗ്രഹിക്കണമേ. യോർദ്ദാനു ലഭിച്ച കൃപ ഇതിനു നൽകണമേ. ഇതിനെ അനുഗ്രഹങ്ങളുടെ ഉറവയും വിശുദ്ധിയുടെ ദാനവും പാപമോചനപ്രദമായ ജലവുമാക്കിത്തീർക്കണമേ. +"
            }
        ]
    },
    {
        "type": "prose",
        "content": "ജനം:- ആമ്മീൻ."
    },
    {
        "type": "prose",
        "content": "പട്ടക്കാരൻ:- ഇതിനെ രോഗശാന്തി നൽകുന്നതും ബലഹീനർക്കു സഹായകരവും പ്രതികൂലസേനകൾക്കു സമീപിച്ചു കൂടാത്തതും ദിവ്യശക്തിനിറഞ്ഞതും ആക്കിത്തീർക്കണമേ+"
    },
    {
        "type": "prose",
        "content": "ജനം:- ആമ്മീൻ ."
    },
    {
        "type": "prose",
        "content": "പട്ടക്കാരൻ:- ഇതിൽ നിന്നു പകർന്നെടുക്കുകയും ഇതിൽ സംബന്ധിക്കുകയും ചെയ്യുന്ന സകലർക്കും ഇത് ആത്മശരീരങ്ങളുടെ സ്വസ്ഥതയ്ക്കും വികാരങ്ങളുടെ നിർമ്മലീകരണത്തിനും ഭവനങ്ങളുടെ വിശുദ്ധിക്കും എല്ലാവിധ ഉപദ്രവങ്ങളിൽനിന്നുമുള്ള സംരക്ഷണത്തിനും പര്യാപ്തമായി ഭവിക്കണമേ +"
    },
    {
        "type": "prose",
        "content": "ജനം:- ആമ്മീൻ."
    },
    {
        "type": "prose",
        "content": "പട്ടക്കാരൻ:- പാപത്തിൽ തഴമ്പിച്ച ഞങ്ങളുടെ സ്വഭാവത്തെ വെള്ളത്താലും ആത്മാവിനാലും നവീകരിച്ചവൻ നീയാകുന്നുവല്ലോ. നോഹിൻ്റെ കാലത്ത് പാപത്തെ വെള്ളംമൂലം മുക്കിക്കളഞ്ഞതും നീയാകുന്നു. എബ്രായവർഗ്ഗത്തെ ഫെറഓൻ്റെ അടിമത്വത്തിൽനിന്ന് സമുദ്രജലംമൂലം നീ വിമുക്തമാക്കി. ബാലിൻ്റെ മാർഗ്ഗഭ്രംശത്തിൽനിന്ന് ഇസ്രായേലിനെ ഏലീശാ ദീർഘദർശിമുഖാന്തിരം അഗ്നിയാലും വെള്ളത്താലും രക്ഷിച്ചതും നീയാകുന്നു. കർത്താവേ! ഇപ്പോൾ നിൻ്റെ കൃപമൂലം ഈ വെള്ളത്തെ നീ ആശീർവ്വദിച്ച് ഇതിൽ സ്‌പർശിക്കുകയോ അനുഭവിക്കുകയോ ഏതെങ്കിലും വിധത്തിൽ യഥാർത്ഥമായ വിശ്വാസത്തോടെ ഇത് ഉപയോഗിക്കുകയോ ചെയ്യുന്ന സകലർക്കും അനുഗ്രഹവും + വിശുദ്ധിയും വെടിപ്പും സ്വസ്ഥതയും സുഖവും ആശ്വാസവും + ധൈര്യവും സഹായവും ആത്മീകവും ശാരീരികവുമായ ദുർവികാരങ്ങളിൽ + നിന്നുള്ള സ്വാതന്ത്ര്യവും നൽകണമേ."
    },
    {
        "type": "prose",
        "content": "പട്ടക്കാരൻ:- ഞങ്ങളുടെ ദൈവമേ! സകലത്തിലും ബഹുമാന്യവും അനുഗൃഹീതവുമായ നിൻ്റെ നാമവും, പിതാവിൻ്റെയും വിശുദ്ധ റൂഹായുടെയും നാമവും, ആദിഭൂതങ്ങളാലും മനുഷ്യരാലും മാലാഖമാരാലും ദൃശ്യങ്ങളാലും അദ്യശ്യങ്ങളാലും മഹത്വീകരിക്കപ്പെടുമാറാകണമേ. ഹോശോ.......... ആമ്മീൻ"
    },
    {
        "type": "prose",
        "content": "(പട്ടക്കാരൻ പാത്രത്തിന്മേൽ വലതുകൈ ആവസിപ്പിച്ച് മൂന്നുപ്രാവശ്യം റൂശ്‌മാ ചെയ്യുന്നു.)"
    },
    {
        "type": "prose",
        "content": "പിതാവിന്റെയും + പുത്രന്റെയും + വിശുദ്ധ റൂഹായു ടെയും + നാമത്തിൽ നിത്യജീവനായി ഈ വെള്ളം അനുഗ്രഹിക്കപ്പെട്ടിരിക്കുന്നു."
    },
    {
        "type": "prose",
        "content": "ജനം:- ആമ്മീൻ."
    },
    {
        "type": "prose",
        "content": "(പട്ടക്കാരൻ പാത്രത്തിൻ്റെ വായിൽ വീണ്ടും സ്ലീബാവച്ച് പാത്രം കൈയിലെടുത്തുകൊണ്ട് സ്ലീബാ ആഘോഷം നടത്തുവാനുള്ള സ്ഥലത്ത് ചെല്ലുന്നു)."
    },
    {
        "type": "heading",
        "content": "കിഴക്കോട്ട് തിരിഞ്ഞുനിന്നുകൊണ്ട്"
    },
    {
        "type": "song",
        "content": "ദൂതന്മാർ സേ-വിപ്പോനേ!\nഈശാ! നീ പരിശുദ്ധൻ.\nക്രോബേന്മാർ വാഴ്ത്തുന്നോനേ!\nശക്താ! നീ പരിശുദ്ധൻ\nസ്രാപ്പികൾ കാദീ-ശാർപ്പോനേ!\nമൃതിഹീനാ! നീ പരിശുദ്ധൻ\nപാപികളനുതാപത്തോടൊത്തർത്ഥിച്ചോതുന്നു.\nഞങ്ങൾക്കായ് സ്നാനമതേറ്റോനേ! കൃപചെയ്യേണം"
    },
    {
        "type": "heading",
        "content": "പടിഞ്ഞാറോട്ട് തിരിഞ്ഞുനിന്നുകൊണ്ട്"
    },
    {
        "type": "song",
        "content": "തീമയർ ഹാലൽ-ചൊൽവോനേ\nഈശാ! നീ പരിശുദ്ധൻ\nആത്മീയർ ശ്ലാ-ഘിപ്പോനേ\nശക്താ! നീ പരിശുദ്ധൻ\nമണ്മയരാഘോ-ഷിപ്പോനേ!\nമൃതിഹീനാ! നീ പരിശുദ്ധൻ\nവിശ്വാസിനിയാം തിരുസഭതൻ-സുതരർത്ഥിക്കുന്നു.\nഞങ്ങൾക്കായ് സ്നാനമതേറ്റോനേ! കൃപചെയ്യേണം."
    },
    {
        "type": "heading",
        "content": "വടക്കോട്ടു തിരിഞ്ഞുകൊണ്ട്"
    },
    {
        "type": "song",
        "content": "മേലുള്ളോർ മാ-നിപ്പോനേ!\nഈശാ! നീ പരിശുദ്ധൻ.\nമദ്ധ്യമർ കീർത്തിക്കുന്നോനേ!\nശക്താ! നീ പരിശുദ്ധൻ.\nകീഴുള്ളോർ കൂ-പ്പുന്നോനേ!\nമൃതിഹീനാ! നീ പരിശുദ്ധൻ\nപാപികളനുതാപത്തോടൊത്തർത്ഥിച്ചോതുന്നു\nഞങ്ങൾക്കായ് സ്നാനമതേറ്റോനേ! കൃപചെയ്യേണം."
    },
    {
        "type": "heading",
        "content": "തെക്കോട്ടു തിരിഞ്ഞുനിന്നുകൊണ്ട്"
    },
    {
        "type": "song",
        "content": "നാഥാ! കൃപചെയ്തീടേണം\nനാഥാ! കൃപചെയ്യുക കനിവാൽ\nനാഥാ! കർമ്മാർത്ഥനകളെ നീ കൈക്കൊണ്ടും കൃപചെയ്തീടേണം"
    },
    {
        "type": "song",
        "content": "ദേവേശാ! തേ സ്തോത്രം\nസ്രഷ്‌ടാവേ! തേ സ്തോത്രം\nപാപികളാം ദാസരിലലിയും മിശിഹാരാജാവേ! സ്തോത്രം."
    },
    {
        "type": "subtext",
        "content": "ബാറെക്മോൻ"
    },
    {
        "type": "prose",
        "content": "പട്ടക്കാരൻ:- സ്വർഗ്ഗസ്ഥനായ ഞങ്ങളുടെ പിതാവേ........ ഇത്യാദി."
    },
    {
        "type": "prose",
        "content": "(അനന്തരം ആഘോഷമായി മാമൂദീസാക്കല്ലിൻ്റെ അടുക്കലേക്കുവന്ന് പാത്രത്തിന്റെ വായിൽനിന്ന് കുരിശെടുത്ത് മാമൂദീസാക്കല്ലിൽ വച്ച് പാത്രത്തിലെ വെള്ളം ഒരു തുള്ളി കിഴക്കുവശത്തും ഒരു തുള്ളി പടിഞ്ഞാറുവശത്തും ഒരു തുള്ളി വടക്കുവശം മുതൽ തെക്കുവശം വരെയും ഇങ്ങനെ മൂന്നു തുള്ളികൾ മാമൂദീസാ കല്ലിൽ വീഴ്ത്തേണ്ടതും ആ സമയത്ത് ജനങ്ങൾ 51 -ാം സങ്കീർത്തനം ചൊല്ലേണ്ടതുമാകുന്നു. അനന്തരം ശുദ്ധീകരിക്കപ്പെട്ട വെള്ളവുമായി മദ്ബഹായിൽ പ്രവേശിച്ച് പാത്രം ത്രോണോസിന്മേൽ വച്ചശേഷം താഴെ കാണുന്ന ഹൂത്തോമോ പട്ടക്കാരൻ ചൊല്ലണം)."
    },
    {
        "type": "prose",
        "content": "മഹത്തും അവർണ്യവുമായ നൽവരം മുഖാന്തരം ഈ വെള്ളത്തെ അനുഗ്രഹിച്ച ഉത്തമനും മനുഷ്യപ്രീതിയുള്ളവനുമായ ദൈവമേ! ഇതിനോടുള്ള സംബന്ധംമൂലം ഇതിനോടുകൂടെ ഞങ്ങളെല്ലാവരുടെയും ആത്മശരീരങ്ങളെ അനുഗ്രഹിക്കേണമെ + അദൃശ്യനായ പിതാവേ! നിനക്കും വാത്സല്യപുത്രനും ഉത്തമനും വന്ദ്യനും ജീവദായകനും സാരാംശത്തിൽ നിന്നോടൊന്നായിരിക്കുന്നവനുമായ നിന്റെ വിശുദ്ധ റൂഹായ്ക്കും സ്‌തുതിയും വന്ദനവും ഇപ്പോഴും എല്ലായ്പ്പോഴും എന്നേക്കും ഞങ്ങൾ കരേറ്റുമാറാകണമേ."
    },
    {
        "type": "prose",
        "content": "(അനന്തരം വിശുദ്ധ കുർബാന ആരംഭിക്കുന്നു. കുർബാ നയ്ക്കു ശേഷം അനുഗ്രഹിക്കപ്പെട്ട ഈ വെള്ളം എല്ലാവരും കുടിച്ച് പിരിയുന്നു.)"
    }
]