[
    {
        "type": "title",
        "content": "മാർ അപ്രേമിന്റെ ബോവുസൊ"
    },
    {
        "type": "song",
        "content": "കർത്താവേ! കൃപചെയ്യണമേ\nപ്രാർത്ഥന നീ കൈക്കൊള്ളണമേ\nനിൻദയവും നിൻമോചനവും\nനിന്നറയിൽ നിന്നേകണമേ."
    },
    {
        "type": "song",
        "content": "ആടുകളെപ്രതി കൂറോടെ\nപാടുകളേറ്റൊരു നല്ലിടയാ!\nസന്തോഷോത്സവമീ ഞങ്ങൾ\nകൊണ്ടാടാൻ കൃപചെയ്യണമേ."
    },
    {
        "type": "song",
        "content": "എല്ലാറ്റിന്നും നായകനേ!\nസൃഷ്‌ടികൾ തന്നരികെ വരുവാൻ\nനിന്നെ പ്രേരിപ്പിച്ചെന്ന\nനിന്റെ മഹാകൃപയാലിപ്പോൾ."
    },
    {
        "type": "song",
        "content": "ഹീനരതാമീദാസരിൽ നീ\nകാരുണ്യം ചെയ്തീടണമേ\nനിന്നെ വിളിക്കും നിന്നടിയാർ-\nക്കെപ്പോഴും കൃപനൽകണമേ."
    },
    {
        "type": "song",
        "content": "സോദരരേ! യാചിപ്പുകളെ\nകേൾക്കുകയില്ലെന്നോർക്കരുതേ\nപശ്ചാത്താപത്താൽ നിനുവാ\nരക്ഷിതരായ് നമുക്കർത്ഥിക്കാം."
    },
    {
        "type": "song",
        "content": "നൻമയ്ക്കുള്ളോരോവിഘ്നം\nനമ്മിൽത്തന്നെയാകുന്നു\nതന്റെ മഹാകാരുണ്യത്തെ\nദൈവം താൻ തടയുന്നില്ല."
    },
    {
        "type": "song",
        "content": "അന്വേഷിപ്പോൻ കണ്ടെത്തും\nഎന്നല്ലൊ തിരുവേദമൊഴി\nഏവൻഗേലോനിൽ നിന്നും\nനന്നായ് നാമറിഞ്ഞെന്നതുപോൽ"
    },
    {
        "type": "song",
        "content": "അപ്പം മക്കൾ യാചിച്ചാൽ\nഅപ്പൻ കല്ലേകുന്നില്ല\nമത്സ്യം മക്കൾ ചോദിച്ചാൽ\nപാമ്പിനെയും നൽകാറില്ല."
    },
    {
        "type": "song",
        "content": "തൻതിരുമുമ്പിൽ യാചിക്കും\nദാസരുടെ ആവശ്യങ്ങൾ\nനൽകീടും ദൈവത്തോടായ്\nനമ്മൾക്കും യാചിച്ചീടാം."
    },
    {
        "type": "song",
        "content": "തന്നെ വിളിപ്പോർക്കായ് നാഥൻ\nതൻ വാതിൽ തുറന്നീടുന്നു.\nദാനീയേലിന്നെന്നതുപോൽ\nഞങ്ങടെ യാചനകൾക്കായി."
    },
    {
        "type": "song",
        "content": "നിൻവാതിൽ തുറന്നീടണമേ\nനിന്നെയവൻ കുഴിയിൽനിന്നും\nകേണുവിളിച്ചർത്ഥിച്ചപ്പോൾ\nമാലാഖയെ വിട്ടല്ലൊ."
    },
    {
        "type": "song",
        "content": "ആട്ടിൻകൂട്ടങ്ങൾക്കിടയൻ\nആദ്യനതായ് നിൽക്കുംപോലെ\nഞങ്ങടെ യാചനകൾക്കിപ്പോൾ\nസ്ലീബായെ മുൻ നിർത്തുന്നു."
    },
    {
        "type": "song",
        "content": "കർത്താവേ ഞങ്ങൾക്കിപ്പോൾ\nനൽകരുതേയാശാഭംഗം\nഈയടിയാരുടെ യാചനയെ\nനിയൻപാൽ കൈക്കൊള്ളണമേ"
    },
    {
        "type": "song",
        "content": "ഗർഭണിയെ വിധികർത്താക്കൾ\nകൊല്ലാനേൽപ്പിക്കാത്തതുപോൽ\nനിൻമെയ് രക്തങ്ങൾ പേറും\nഭൂമിയെ നീ ശിക്ഷിക്കരുതേ."
    },
    {
        "type": "song",
        "content": "മാനസ്സുവാട്ടം കണ്ണിരും\nവന്നിടേണം പ്രാർത്ഥനയിൽ\nപുഞ്ചിരിയുള്ളധരം വ്യസനം\nതട്ടാത്തമനവും പോരാ."
    },
    {
        "type": "song",
        "content": "വൃദ്ധൻമാർ പിഴചെയ്തീടിൽ\nഉണ്ണികൾ തൻവിളി കേൾക്കണമേ.\nഉണ്ണികൾ തൻ നമസ്ക്കാരത്താൽ\nരക്ഷിതമായല്ലൊ നിനുവ."
    },
    {
        "type": "song",
        "content": "മുട്ടിവിളിപ്പോർക്കായ് വാതിൽ\nതുറക്കും നാഥന്നായ് സ്തോത്രം\nഅനുതാപം കൈക്കൊൾവോരിൽ\nസന്തോഷിക്കും സ്വർഗ്ഗീയർ."
    },
    {
        "type": "song",
        "content": "ഞങ്ങളുടെ പാപംമൂലം\nഭൂമിയെ നീ ശിക്ഷിക്കരുതേ\nകർത്താവേ! നീ കാരുണ്യം\nപൂണ്ടമഹോന്നതനാണല്ലോ."
    },
    {
        "type": "song",
        "content": "സങ്കടമായോരിസ്ഥിതിയിൽ\nഞങ്ങളെ നീയിട്ടേക്കരുതേ\nഈ നിൻ കോപത്തിന്റെയും\nശിക്ഷയുടെയും കാലത്തിൽ."
    },
    {
        "type": "song",
        "content": "നിന്നടിയാരുടെ നേരെനിൻ\nവാതിലടച്ചീടല്ലേ നീ\nഞങ്ങൾ പാപികളാണെന്ന്\nഏറ്റുപറഞ്ഞീടുന്നയ്യോ."
    },
    {
        "type": "song",
        "content": "നിൻകനിവീ ദാസൻമാർക്ക്\nനൽകണമേ നല്ലാശ്വാസം\nഞങ്ങളെ നീ ശിക്ഷിപ്പതുനൽ\nകാരുണ്യത്തോടാകണമേ"
    },
    {
        "type": "song",
        "content": "തീനരകം തന്നിൽനിന്നും\nഞങ്ങളെ നീ രക്ഷിക്കണമേ.\nഞങ്ങടെ യാചനകൾക്കായി\nനിൻ വാതിൽ തുറന്നീടണമേ."
    },
    {
        "type": "song",
        "content": "നിൻ ദാസൻമാരുൾക്കൊണ്ട\nനിൻ തിരുരക്തശരീരങ്ങൾ\nഞങ്ങളുടെ ദേശത്തിന്റെ\nരക്ഷയ്ക്കായുതകീടണമേ."
    },
    {
        "type": "song",
        "content": "നിന്നാട്ടിൻകൂട്ടത്തിന്ന്\nനിൻസ്ലീബാ മുൻനിൽക്കണമേ\nഅൻപുടയോനാം നല്ലിടയാ!\nസങ്കടശബ്ദം കേൾക്കണമേ."
    },
    {
        "type": "song",
        "content": "നിൻമുമ്പിൽ കരയുന്നോരാം\nഞങ്ങടെ കുറ്റം പോക്കണമേ\nഹന്നായ്ക്കൻപാൽ സന്താനം\nദാനം ചെയ്‌തല്ലൊ നാഥാ!"
    },
    {
        "type": "song",
        "content": "നിൻസഭയിൻ യാചനകൾ നീ\nനൽകണമേ കൃപയോടിപ്പോൾ\nതൻപ്രജകൾതൻ കൂട്ടത്താൽ\nശോഭിപ്പിക്കണമേയതിനെ."
    },
    {
        "type": "song",
        "content": "നാഥാ നിൻതൃക്കൈയാലെ\nനിൻസഭയെ വാഴ്ത്തീടണമേ\nസർവ്വജനങ്ങളിലും നിൻ്റെ\nവാഴ്/u200bവുകളെ വർഷിപ്പിക്ക."
    },
    {
        "type": "song",
        "content": "മാർത്തോമ്മാശ്ലീഹാ തന്റെ\nപ്രാർത്ഥനയാൽ നിരപ്പാകണമേ.\nശിക്ഷകളും ദുഃഖങ്ങളുമെ\nനീ കൃപയോടൊഴിവാക്കണമേ."
    },
    {
        "type": "song",
        "content": "നിന്നൊടു യാചിപ്പാൻ നാഥാ!\nയോഗ്യതയില്ലാതുള്ളവരാം\nഈ ദുഷ്ട‌ൻമാരോടിപ്പോൾ\nകാരുണ്യം തോന്നീടണമേ."
    },
    {
        "type": "song",
        "content": "മോചനമേകീടുന്നതിനു\nയാചന ചെയ്തീടുന്നവരാം\nഈ ദുർന്നീതിക്കാർ തന്നിൽ\nപ്രീതിയുദിപ്പിച്ചീടണമേ."
    },
    {
        "type": "song",
        "content": "ഞങ്ങൾക്കേകീടാനായ് നീ\nതയ്യാറെന്നരുളുണ്ടല്ലൊ\nആരാഞ്ഞും കിട്ടീടായ്കിൽ\nഞങ്ങൾതാൻ ലജ്ജിക്കേണ്ടാർ."
    },
    {
        "type": "song",
        "content": "ഏകുന്നോൻ കൈനീട്ടുന്നു\nവാങ്ങേണ്ടോൻ പിൻമാറുന്നു\nദുഷ്ടൻമാരും മുട്ടിച്ചാൽ\nനീ കേൾക്കുന്നല്ലൊ കൃപയാൽ."
    },
    {
        "type": "song",
        "content": "ആയതിനാലാവശ്യക്കാ-\nരായോരേ! നിങ്ങൾ വന്ന്\nഐശ്വര്യം നിറയും തന്റെ\nഭണ്‌ഡാരപ്പുരയിൽനിന്നും"
    },
    {
        "type": "song",
        "content": "നിങ്ങളുടെയാവശ്യങ്ങൾ\nസർവ്വവുമെ നേടിക്കൊൾവിൻ\nഇടവില്ലാതരുളുന്നോനിൽ\nനിന്നിഹനിങ്ങടെ യാചനകൾ"
    },
    {
        "type": "song",
        "content": "യാതൊന്നും വിലനൽകാതെ\nദാനമതായ് കൊക്കൊണ്ടിടുവിൻ\nഞങ്ങളെ നിർമ്മിച്ചെന്നേനെ!\nഞങ്ങളുടെ വേദനയോർത്ത്"
    },
    {
        "type": "song",
        "content": "അങ്ങേയ്ക്കല്ലാതുള്ളത്തിൽ\nസങ്കടമിങ്ങാർക്കുണ്ടാകും?\nഈയടിയാരുടെ ദുഷ്ടവൃണം\nനീയല്ലാതാർ പോക്കീടും."
    },
    {
        "type": "song",
        "content": "മാതാവിൻ മാർവ്വിന്നൊപ്പം\nമറ്റെവിടെ സുഖമുണ്ണിക്ക്\nഉണ്ണിക്കുള്ളോരാഹാരം\nമാതാവിൻ മുലയിൽ നിന്നാം."
    },
    {
        "type": "song",
        "content": "നാഥാ! നിന്തിരുസന്നിധിയിൽ\nനൻമകളുണ്ടേ ധാരാളം\nഓരോരോതുണയെപ്പോഴും\nനിന്നിൽനിന്നൊഴുകീടുന്നു."
    },
    {
        "type": "song",
        "content": "നാഥാ! നിൻ നിക്ഷേപങ്ങൾ\nമുട്ടുള്ളോർക്കരുളീടണമേ\nഭൂമിയുമാകാശം താനും\nനാശമതായ് തീരുന്നെങ്കിൽ."
    },
    {
        "type": "song",
        "content": "നിന്നുടെ പള്ളികളെ നന്നായ്\nശോഭിപ്പിച്ചീടുന്നതിനും\nനിൻമെയ് രക്തങ്ങൾ പൂജി\nക്കുന്നതിനും കഴിവുണ്ടാമൊ."
    },
    {
        "type": "song",
        "content": "നാഥാ! ഞങ്ങളിതാ നിന്റെ\nഭണ്‌ഡാരപ്പുരയിൽ പൂകി\nകൃപയുള്ളോനേ! ഞങ്ങൾക്കായ്\nനിൻവാതിൽതുറന്നീടണമേ."
    },
    {
        "type": "song",
        "content": "നിന്റെ പിതാവിങ്കൽനിന്നും\nമോചനവും കൃപയും വരണേ\nകാരുണ്യം കൊണ്ടാല്ലാതി-\nന്നെങ്ങനെ രക്ഷപെടും ഞങ്ങൾ"
    },
    {
        "type": "song",
        "content": "വാതിൽകളേയിപ്പോൾ നിങ്ങൾ\nവേഗമുയർത്തിടുവിൻ തലകൾ\nമാന്യതയേറും രാജൻതൻ\nഭണ്ഡ‌ാരപ്പുര പൂകട്ടെ"
    },
    {
        "type": "song",
        "content": "ഞങ്ങൾക്കായ് കൃപയും ദയവും\nമോചനവും നൽകീടട്ടെ\nഅൻപുടയോനാം നല്ലിടയാ!\nഞങ്ങടെ യാചന കേൾക്കണമേ."
    },
    {
        "type": "song",
        "content": "നിൻമുമ്പിൽ കരയുന്നടിയാർ\nഞങ്ങടെ കുറ്റം മായ്ക്കണമേ\nസങ്കടമൻപോടെകീട്ടി\nന്നുത്തരമരുളിച്ചെയ്യണമേ."
    },
    {
        "type": "song",
        "content": "കൈവെടിയാതടിയങ്ങളെ നീ\nകാത്തുസദാ പാലിയ്ക്കണമേ\nഇപ്പോഴുമെല്ലാ നേരത്തും\nഎന്നേക്കും രക്ഷിക്കണമേ."
    },
    {
        "type": "song",
        "content": "പ്രാർത്ഥനയെ കേൾക്കുന്നവനേ\nയാചനയെ നൽകുന്നവനേ!\nപ്രാർത്ഥനകേട്ടീദാസരുടെ\nയാചനയെ നൽകീടണമേ."
    },
    {
        "type": "heading",
        "content": "മാർ അപ്രേമിൻ്റെ മെമ്രാ"
    },
    {
        "type": "subheading",
        "content": "(അനുതാപത്തിന്റെ)"
    },
    {
        "type": "song",
        "content": "ആത്മാവേ! എന്തിനു നീയി-\nന്നെണ്ണിയെരിഞ്ഞീടുന്നിതുപോൽ\nഎന്തിനു നീ ചൊവ്വില്ലാത്ത\nവഴിയിൽക്കൂടി നടക്കുന്നു."
    },
    {
        "type": "song",
        "content": "നീയിന്നെന്തിനു വഞ്ചനയിൽ\nഇടറിപ്പോകുന്നാത്മാവേ!\nനീ പിന്തിരിയുന്നില്ലല്ലൊ\nഅതിനാൽ നിനക്കയ്യൊ കഷ്ടം."
    },
    {
        "type": "song",
        "content": "ലോകവുമതിലുള്ളവയെല്ലാം\nസ്വ‌പ്നം പോലാം വിധിനാളോ\nഅലറിയണഞ്ഞിടുമെന്നറിക\nഅയ്യോ നീ വിധിപെടുമന്നാൾ."
    },
    {
        "type": "song",
        "content": "കഴിയും പോലാത്മാവേ! നീ\nവിലപിച്ചട്ടഹസിച്ചിടുക\nനിന്നന്യായങ്ങൾക്കായി\nകരയുക കരയുക നീയേറ്റം."
    },
    {
        "type": "song",
        "content": "പരിചയമുള്ളവരും നിന്നെ\nപരിചിലറിഞ്ഞീടാത്തവരും\nഎല്ലാവരുമെ നിന്നോടൊ-\nത്തയ്യൊ പാരം വിലപിക്കും."
    },
    {
        "type": "song",
        "content": "തൻ പാപമറിഞ്ഞാദാവീ-\nദിരവും പകലും കണ്ണീരാൽ\nതന്റെ കിടക്ക നനച്ചയ്യൊ\nഅയ്യോ വലുതാം നിൻദുരിതം."
    },
    {
        "type": "song",
        "content": "ആഴംകൂടിയ കുഴി നീ തീർ-\nത്തന്ന്യായമതാം വിറകാലെ\nനീ കത്തിച്ചുള്ളോരഗ്നി\nഅയ്യോ നിന്നെ നോക്കുന്നു."
    },
    {
        "type": "song",
        "content": "എത്രയുമുഗ്രം ന്യായവിധി\nവിധികർത്താവതി ഭീകരനാം\nആ സമയം തന്നിൽനിന്നെ\nഅയ്യോ കാപ്പാനാരുണ്ടാം."
    },
    {
        "type": "song",
        "content": "പാഴുമശുദ്ധവുമായവയാൽ\nനിന്നുടെകാലം നീ പോക്കി\nഅന്നെഴുന്നള്ളത്തണയുമ്പോ-\nളയ്യോ നീയെവിടെപ്പോകും."
    },
    {
        "type": "song",
        "content": "നിൻകൈകൊണ്ടു പിരിച്ചോരാ-\nകയറാൽ കെട്ടപ്പെടുമേ നീ\nനീ തീർത്തു നിനക്കാലാത്തും\nഅയ്യോ നിന്നെയഴിപ്പാനാർ."
    },
    {
        "type": "song",
        "content": "എത്രയൊ നന്ന് മരിച്ചെങ്കിൽ\nഅതിലും നന്നു ജനിക്കായ്കിൽ\nനീ ഉയിരോർക്കതി നിന്ദയതായ്\nനീ മൃതരിൽ മുമ്പനുമായ്."
    },
    {
        "type": "song",
        "content": "നിന്നേയുത്തമ ദൈവം തൻ\nരൂപമതെന്നു വിളിച്ചല്ലൊ\nഉത്തമപുത്രൻ തൻ ലോകം\nനിനക്കായ് വാഗ്ദാനവുമേകി."
    },
    {
        "type": "song",
        "content": "അവരുടെ നാളണയുന്നേരം\nനീയെവിടെപ്പോയ് മറയുന്നു\nയാചന നീ ചെയ്തീടുമ്പോ-\nളയ്യോ നിനക്കു മഹാകഷ്ടം."
    },
    {
        "type": "song",
        "content": "കപടതയുള്ളാത്മാവേ! നീ\nപലകുറി ശപഥം ചെയ്തല്ലൊ\nവഞ്ചയുള്ളാത്മാവേ! നീ\nപൊളിവാക്കനവധി ചൊന്നല്ലൊ."
    },
    {
        "type": "song",
        "content": "പാപം വിട്ടുപിരിഞ്ഞീടാൻ\nനിശ്ചയവും ചെയ്തെന്നാലും\nദുർമ്മാർഗ്ഗത്തെ വെറുത്തീടാൻ\nനൻമനമില്ല നിനക്കേതും."
    },
    {
        "type": "song",
        "content": "എവിടെപ്പോയിടുമാത്മാവേ!\nനീയെന്തവിടെ ചെയ്തീടും?\nപെട്ടന്നാനാളണയുമ്പോ-\nളയ്യോ നീയെവിടെപ്പോകും."
    },
    {
        "type": "song",
        "content": "ഉയരവുമാഴവുമന്നിളകും\nഉഴലും വാനവർ മാനവരും\nപാറകൾ പൊളിയും നേരം നീ\nഅയ്യോ എന്തവിടെ ചെയ്യും."
    },
    {
        "type": "song",
        "content": "ഇരുൾ നിന്നെ പിടികൂടുമ്പോൾ\nവെട്ടംകാട്ടാനാരുണ്ട്?\nഎരിതീയിൽ നീയെരിയുമ്പോ-\nളയ്യോ പനിനീർ വീശാനാർ?"
    },
    {
        "type": "song",
        "content": "എല്ലാപാപത്തേക്കാളും\nവല്ലാത്തവയാം നിൻപാപം\nഅഴുകും വൃണമൊക്കെക്കാളും\nനാറുന്നവയാം നിന്റെ വൃണം."
    },
    {
        "type": "song",
        "content": "അയ്യോ നിന്നുടെ മുറിവുകളി\nന്നെല്ലാ മുറിവുകളെക്കാളും\nആപൽക്കരമാണു നിനക്കി-\nങ്ങയ്യോ ആരുസുഖം നൽകും."
    },
    {
        "type": "song",
        "content": "പീശോൻപോലെ തുറന്നിടുക\nനിൻ കണ്ണുകളെന്നാത്മാവേ!\nഗീഹോൻപോലെ തുറന്നാലും\nവേഗം നിൻകൺമണികളെയും."
    },
    {
        "type": "song",
        "content": "അവയൊടുകൂടെ ദെക്ലാസും\nപ്രാസും കൂടി ചേർന്നാലും\nനിന്നെക്കഴുകി വെടിപ്പാക്കാ-\nനയ്യോമതിയാവുകയില്ല."
    },
    {
        "type": "song",
        "content": "നിന്നധരം വിലപിക്കട്ടെ\nനിൻഹൃദയം ദുഃഖിക്കട്ടെ\nനിൻമുഖവും വാടീടട്ടെ\nഅയ്യോ നിൻപിഴ വലുതല്ലോ."
    },
    {
        "type": "song",
        "content": "നിൻ്റെ കഴുത്തുകുനിച്ചിടുക\nചാരം ഭക്ഷ്യവുമാക്കിടുക\nമരണാവസ്ഥ നിരൂപിച്ചി-\nങ്ങയ്യോ കരയുക നീ പാരം."
    },
    {
        "type": "song",
        "content": "കരയാൻ വശമുള്ളവരായ\nനാരികളെ വരുത്തീടുക നീ\nമരണം പൂണ്ടനിനക്കായി-\nട്ടയ്യോ അവരും കരയട്ടെ."
    },
    {
        "type": "song",
        "content": "ഉള്ളിൽ കൃപയില്ലാത്തവനേ!\nനിന്നോടാരൊരു കൃപചെയ്യും\nവിധികർത്താവും വെടിയുമ്പോ-\nളയ്യോ നിൻ്റെ തുണയ്ക്കാര്"
    },
    {
        "type": "song",
        "content": "മേലിൽനിന്നാകാശമഹോ\nനിന്നെത്തള്ളിമറിച്ചിടും\nഭൂമിയതിൻമടിയിൽത്തന്നെ\nനിന്നെയടക്കിയമർത്തിടും."
    },
    {
        "type": "song",
        "content": "ധനവാനോടൊത്തൊരുമിച്ച്\nമുറയിടുവാനായ് തുനിയും നീ\nനിൻമുറവിളിയതു കേട്ടിടാ-\nനയ്യോ ആരുണ്ടായിടും."
    },
    {
        "type": "song",
        "content": "നാഴികതോറും നീ തോറും\nനാഴികതോറും നീ പിഴക്കും\nനിന്നുപവാസം പ്രാർത്ഥനയും\nന്യായമതെങ്ങനെ കൈക്കൊള്ളും."
    },
    {
        "type": "song",
        "content": "നീ നിൻനാദമുയർത്തിയഹോ\nഅവനെച്ചൊല്ലി വിളിച്ചീടും\nമറ്റുള്ളവർ തൻകുറ്റത്തെ\nഒന്നൊഴിയാതെ വെളിവാക്കും"
    },
    {
        "type": "song",
        "content": "എന്നാലാരുടെ യാചനയാ-\nണന്നേരത്തഖിലാധീശൻ\nതാൻ കൈക്കൊണ്ടീടുവതെന്നും\nഅയ്യോ നിരൂപിച്ചീടുക നീ"
    },
    {
        "type": "song",
        "content": "ദുരിതപ്പെട്ടോരാത്മാവേ!\nതാതസുതാശ്വാസപ്രദനേ\nസ്തോത്രം ചെയ്യുകനീയെന്നാ-\nലെത്രഗുണങ്ങൾ നിനക്കുണ്ടാം."
    },
    {
        "type": "heading",
        "content": "മാർ അപ്രേമിന്റെ മെമ്രാ"
    },
    {
        "type": "song",
        "content": "കർത്താവേ! കറയില്ലാത്ത\nഹൃദയമെനിക്കരുളീടണമേ\nപിഴയധികാരം ചെയ്‌തതിനാൽ\nമുന്നേക്കാളതുവഷളായി."
    },
    {
        "type": "song",
        "content": "കർത്താവേ! എൻ പ്രാർത്ഥനയാൽ\nസുസ്ഥിരവും ശുദ്ധിയുമുള്ള\nനിന്നാത്മാവിനെയെന്നുള്ളിൽ\nനന്നായൊന്നു പുതുക്കണമേ."
    },
    {
        "type": "song",
        "content": "ആ നിന്നാത്മാവെന്നുള്ളിൽ\nദിവസംപ്രതി പാർത്തീടണമേ\nമൗനം ദീക്ഷിക്കാതെ സമാ-\nധാനത്തോടതുവാഴണമേ."
    },
    {
        "type": "song",
        "content": "എൻപാപത്തിൻ ബഹുലതയാൽ\nറൂഹാവഴിഞാൻ പ്രാപിച്ച\nമുൻവാഗ്ദത്തമകറ്റിയതിൻ\nനൽവരമില്ലാത്തവനായ് ഞാൻ"
    },
    {
        "type": "song",
        "content": "കൃപയുള്ളോനേ! റൂഹായേ!\nവീണ്ടും പുതുതാക്കണമെന്നിൽ\nഅതുനിൻഹിതമെന്നെക്കാണി-\nച്ചമലമനസ്സിൽ പാർക്കണമേ."
    },
    {
        "type": "song",
        "content": "കർത്താവേ! ദുച്ഛിന്തകളും\nപാപവികാരങ്ങളുമറ്റ\nകളവില്ലാത്തൊരു നിർമ്മലമാം\nചിത്തമെനിക്കേകീടണമേ."
    },
    {
        "type": "song",
        "content": "കർത്താവേ! വൻചതിവുകളും\nകുടിലതതന്ത്രമതൊക്കെയുമെ\nനിത്യമകറ്റും നിർമ്മലമാം\nചിത്തമെനിക്കേകീടണമേ."
    },
    {
        "type": "song",
        "content": "നാഥാ! കോപമടുക്കാതെ\nവൈരമടുത്തവനോടെന്നും\nഉണ്ടാകാത്തൊരു നിർമ്മലമാം\nചിത്തമെനിക്കേകീടണമേ."
    },
    {
        "type": "song",
        "content": "ആത്മശരീരങ്ങളെ നാശം\nചെയ്യുമസൂയാദോഷമതും\nവാശിയുമറ്റൊരു നിർമ്മലമാം\nചിത്തമെനിക്കേകീടണമേ."
    },
    {
        "type": "song",
        "content": "അകമേചതിവാലോചിപ്പാ-\nനന്യനെ ദുഷിചൊല്ലീടാനും\nതുനിയാതുള്ളൊരു നിർമ്മലമാം\nചിത്തമെനിക്കേകീടണമേ."
    },
    {
        "type": "song",
        "content": "കർത്താവേ! നിൻഗുണകാര്യം\nചിന്തിക്കാൻ തുനിയാതൊന്നായ്\nഅക്രമവൃത്തികളില്ലാത്ത\nനിർമ്മലചിത്തം നൽകണമേ."
    },
    {
        "type": "song",
        "content": "കർത്താവേ! മലിനതയിൽ നി-\nന്നൊഴിയുന്നതുമീലോകത്തിൻ\nഇമ്പങ്ങളെ വെടിയുന്നതുമാം\nനിർമ്മലചിത്തം നൽകണമേ."
    },
    {
        "type": "song",
        "content": "കാമവികാരമശുദ്ധതയും\nസുഖഭോഗവുമീവകയൊന്നും\nനിരൂപിക്കാതെയിരിക്കുന്ന\nനിർമ്മലചിത്തം നൽകണമേ."
    },
    {
        "type": "song",
        "content": "കർത്താവേ! ഈ ലോകത്തിൽ\nസമ്പത്തിവിശേഷം സകലം\nഎച്ചിലുപോലെണ്ണീടുന്ന\nനിർമ്മലചിത്തം നൽകണമേ."
    },
    {
        "type": "song",
        "content": "കർത്താവേ! ഗവ്യാഗ്രഹവും\nമതിയില്ലായ്‌മയുമറ്റു സദാ\nഅക്രമനമൊക്കെ വെറുക്കുന്ന\nനിർമ്മലചിത്തം നൽകണമേ."
    },
    {
        "type": "song",
        "content": "കർത്താവേ! ഉന്നതഭാവം\nതന്നത്താനെ നടിക്കാത്ത\nനിഗളമശേഷമകറ്റുന്ന\nനിർമ്മലചിത്തം നൽകണമേ."
    },
    {
        "type": "song",
        "content": "ഉന്നതസിംഹാസനമെല്ലാം\nനിസ്സാരമതെന്നോർക്കുന്ന\nഅധികാരഭ്രമമില്ലാത്ത\nനിർമ്മലചിത്തം നൽകണമേ."
    },
    {
        "type": "song",
        "content": "ബഹുമാനപ്രിയമറ്റതുമായ്\nഅപമാനത്തെ സഹിപ്പതുമായ്\nകീർത്തിയിലുയരാത്തതുമായ\nനിർമ്മലചിത്തം നൽകണമേ."
    },
    {
        "type": "song",
        "content": "കർത്താവേ! ദുർമത്സരമീ-\nങ്ങേശീടാത്തതുമെപ്പോഴും\nതിൻമയിൽ ശങ്കകലർന്നതുമാം\nനിർമ്മലചിത്തം നൽകണമേ."
    },
    {
        "type": "song",
        "content": "അന്യായത്തിൽ നിന്നെന്റെ\nകൈകൾ വിരമിച്ചീടട്ടെ\nസൽക്കർമ്മങ്ങൾക്കായവകൾ\nനീട്ടപ്പെടുമാറാകട്ടെ."
    },
    {
        "type": "song",
        "content": "എൻകാലുകൾ ദുർമ്മാർഗ്ഗത്തിൽ\nവയ്ക്കുന്നതിനിടയാകരുതേ\nസൻമാർഗ്ഗത്തിൽക്കൂടി സദാ\nഞാനടിയുന്നിനടക്കണമേ."
    },
    {
        "type": "song",
        "content": "നിന്നെയാരായുന്നതുമായ്\nനിൻവചനംകാക്കുന്നതുമായ്\nപാപമിനിചെയ്യാത്തതുമാം\nനിർമ്മലചിത്തം നൽകണമേ."
    },
    {
        "type": "song",
        "content": "നേരും നല്ലതുമാം ചൊല്ലിൽ\nതാൽപര്യം കലരുന്നതുമായ്\nവിൺചിന്തയകന്നതുമായ\nനിർമ്മലചിത്തം നൽകണമേ."
    },
    {
        "type": "song",
        "content": "ദുർവാർത്തകളും വ്യർത്ഥതരം\nപഴമൊഴിയുമുപേക്ഷിക്കുവതായ്\nനിൻസാക്ഷ്യത്തിൻ രസമിയലും\nനിർമ്മലചിത്തം നൽകണമേ."
    },
    {
        "type": "song",
        "content": "കർത്താവേ! നിൻ കല്‌പനയിൽ\nനിന്നണുവുംതെറ്റീടാതെ\nനിന്നെത്തിരവാൻ പ്രിയമിയലും\nനിർമ്മലചിത്തം നൽകണമേ."
    },
    {
        "type": "song",
        "content": "നിന്നാജ്ഞാമാർഗ്ഗം തന്നിൽ\nകാലടികൾ ഉറപ്പിച്ചിടുവാൻ\nനിർദ്ദേശിച്ചീടുന്നൊരു നൽ\nനിർമ്മലചിത്തം നൽകണമേ."
    },
    {
        "type": "song",
        "content": "കർത്താവേ! തിരുവേദത്തിൽ\nരാപകൽ ധ്യാനത്തോടും നിൻ\nസ്തുതിയാൽ തെളിവോടുമിരിക്കും\nനിർമ്മലചിത്തം നൽകണമേ."
    },
    {
        "type": "song",
        "content": "അനുതാപത്തോടു കൂടിമഹാ\nമുറവിളി നെടുവീർപ്പുകളാലെ\nപുല്ലിനുതുല്യം വാടുന്ന\nനിർമ്മലചിത്തം നൽകണമേ."
    },
    {
        "type": "song",
        "content": "കർത്താവേ! പാപങ്ങളെയോർ-\nത്തുണ്ടാകും മുറവിളിയാലെ\nമെഴുകെന്നതുപോലുരുകീടും\nനിർമ്മലചിത്തം നൽകണമേ."
    },
    {
        "type": "song",
        "content": "സച്ചിന്തകൾ, സദ്വചനങ്ങൾ,\nനൻമകളെന്നിവയോരോന്നും\nഎപ്പഴുമുണ്ടായീടുന്ന\nനിർമ്മലചിത്തം നൽകണമേ."
    },
    {
        "type": "song",
        "content": "ദുർന്നീതികൾ ദുശ്ചിന്തകളെ\nന്നെല്ലാവക തിൻമകളേയും\nഎത്രയുമകലത്താക്കുന്ന\nനിർമ്മലചിത്തം നൽകണമേ."
    },
    {
        "type": "song",
        "content": "അൻപുടയോനേയതുപോലു-\nള്ളാശയമെന്നിൽ നീതന്ന്\nപാപമകന്നും നിൻചേർച്ച\nഞാൻ നേടുകിലേറ്റം നന്ന്."
    },
    {
        "type": "song",
        "content": "നരരിൽ പ്രിയമുള്ളവനേ! നീ\nമനമിതുപോലെന്നിൽ ചേർത്ത്\nഅതിൽ നന്നായ് നിന്നോടുള്ള\nഭയഭക്തിയുറപ്പിക്കണമേ."
    },
    {
        "type": "song",
        "content": "നാഥാ! ഇതുപോൽ നിർമ്മലമാം\nചിത്തമെനിക്കരുളീടണമേ\nഎന്നിൽ സ്ഥിരവും ചൊവ്വുമെഴും\nറൂഹായെ പുതുതാക്കണമേ."
    },
    {
        "type": "song",
        "content": "നിന്റെ വിശുദ്ധാത്മാവിനെ നീ\nഎന്റെ മനസ്സിലിരുത്തണമേ\nഅതിൽനിന്നു ദുരാത്മാക്കളെ നീ\nനീരറ്റേടത്താക്കണമേ."
    },
    {
        "type": "song",
        "content": "മാമൂദീസായുടെ വെള്ളം\nഎന്നിൽ സ്ഥിതി ചെയ്യുന്നയ്യോ\nകർത്താവേ! ദുഷ്ട‌ാത്മാക്കൾ-\nക്കെന്നിലിരിപ്പിടമേകരുതേ."
    },
    {
        "type": "song",
        "content": "എന്നുടെ ജീവൻ കാത്തിടുമെൻ\nനാഥാ! നിനക്കെന്നും സ്തോത്രം\nനിൻകൃപയിരുലോകത്തിലുമീ\nഎന്നിലുമുണ്ടായീടട്ടെ."
    },
    {
        "type": "heading",
        "content": "മാർ അപ്രേമിന്റെ മെമ്രാ"
    },
    {
        "type": "subheading",
        "content": "(അനുതാപത്തിന്റെ)"
    },
    {
        "type": "song",
        "content": "എന്നുടയോനേ! നീയെന്നെ\nകൺമണിപോൽ കാത്തീടണമേ\nനിൻചിറകാലെ മറച്ചുപരീ\nക്ഷയിൽ നിന്നെന്നെ കാക്കണമേ."
    },
    {
        "type": "song",
        "content": "ഒളിവായ് നോക്കീടാതെന്റെ\nകണ്ണുകളെ നീ കാക്കണമേ\nവഞ്ചനകേൾക്കാതടിയന്റെ\nകാതുകളേയും കാക്കണമേ."
    },
    {
        "type": "song",
        "content": "എന്നധരങ്ങൾക്കെന്നും നീ\nകാവലതായും നിൽക്കണമേ\nഎന്നുളളിൽ ദോഷം ചെയ്/u200bവാ-\nനുള്ള വിചാരമുദിക്കരുതേ."
    },
    {
        "type": "song",
        "content": "കർത്താവേ! നല്ലവിവേകം\nവർദ്ധിപ്പിക്കണമെന്നിൽ നീ\nസൗരഭ്യത്താൽ നിന്നെയെനി\nക്കിമ്പപ്പെടുത്താനിട വരണേ."
    },
    {
        "type": "song",
        "content": "ഐഹിക നേട്ടുത്തിനുപകരം\nനിന്നെ സമ്പാദിപ്പാനും\nനിന്നെ സ്നേഹച്ചീ ലോകം\nനിരസിപ്പാനും കൃപചെയ്ക."
    },
    {
        "type": "song",
        "content": "എന്നെത്തന്നെ സന്നിധിയിൽ\nകാഴ്ചയണപ്പാനും നാഥാ!\nഎന്നെ നിനക്കു സുഗന്ധമതായ്\nഅർപ്പിപ്പാനും കൃപചെയ്ക."
    },
    {
        "type": "song",
        "content": "എൻനാഥാ! നിൻ തിരുമുമ്പിൽ\nആത്മശരീരമനസ്സുകളെ\nശോഭകലർന്ന വിളക്കുകളായ്\nഞാൻ കത്തിപ്പാറാകണമേ."
    },
    {
        "type": "song",
        "content": "ആത്മശരീര മനസ്സുകളാ-\nമെന്നുടെ തിരുമുൽ കാഴ്ചകളെ\nതാതസുതാശ്വാസപ്രദനേ!\nഅൻപൊടു കൈക്കൊണ്ടീടണമേ."
    },
    {
        "type": "song",
        "content": "സ്വർഗ്ഗസ്ഥ പിതാവേ! എന്നിൽ\nമാനസ ശുദ്ധിവരുത്തണമേ\nദൈവസുതാ! നീയെന്നാത്മാ-\nവിനു വിശുദ്ധി വരുത്തണമേ."
    },
    {
        "type": "song",
        "content": "ആശ്വാസപ്രദനാകുന്ന\nപരിശുദ്ധാത്മാവേ! എന്റെ\nദേഹമശേഷം കൃപയാലെ\nപരിപാവനമാക്കീടണമേ."
    },
    {
        "type": "song",
        "content": "അന്ത്യദിനത്തിൽ നാഥാ! നീ\nസന്തോഷിപ്പിക്കണമെന്നെ\nആത്മശരീരമനസ്സുകൾ നിൻ\nസ്‌തുതിപാടുന്നു കനിയണമേ."
    },
    {
        "type": "heading",
        "content": "മാർ അപ്രേമിൻ്റെ മെമ്രാ"
    },
    {
        "type": "subheading",
        "content": "(അനുതാപത്തിന്റെ)"
    },
    {
        "type": "song",
        "content": "കർത്താവേ! നിന്തിരുവടിയേ!\nസ്തോത്രം ചെയ്യുന്നു ദാസൻ\nഒരുനേരവുമിളവില്ലാതെ\nതിരുനാമസ്‌തുതി പാടുന്നേൻ."
    },
    {
        "type": "song",
        "content": "പാപം മോചിക്കപ്പെടുവാൻ\nകരയുന്നയ്യോ നിൻദാസൻ\nകന്യകമറിയാമിൻ മകനേ!\nകരുണ ചൊരിഞ്ഞീടണമെന്നിൽ."
    },
    {
        "type": "song",
        "content": "പാപക്കടലിൽ വീണടിയാൻ\nശ്വാസം മുട്ടി വശംകെട്ടു\nദുർന്നയമാകുന്നാഴത്തിൽ\nമുങ്ങിയടിക്കടി താഴുന്നേൻ."
    },
    {
        "type": "song",
        "content": "ഞാനെഴുന്നേൽപ്പാൻ തൃക്കൈ നീ\nനീട്ടിത്തന്നീടണമിപ്പോൾ\nകന്യകമറിയാമിൻ മകനേ!\nകരുണ ചൊരിഞ്ഞീടണമെന്നിൽ."
    },
    {
        "type": "song",
        "content": "എന്നെ വലപ്പാൻ വേണ്ടിയിതാ\nദുഷ്‌ടൻ തന്നുടെ വലവച്ചു\nകഷ്ടമവൻതൻ തന്ത്രത്താൽ\nതട്ടിയെടുത്തെന്നേയിപ്പോൾ."
    },
    {
        "type": "song",
        "content": "എന്നെയവൻ പീഡിപ്പിക്കാ-\nതെന്നുടയോനേ! കാക്കണമേ\nകന്യകമറിയാമിൻ മകനേ!\nകരുണ ചൊരിഞ്ഞീടണമെന്നിൽ."
    },
    {
        "type": "song",
        "content": "കർത്താവേ! നിൻദാസകനാ-\nമെന്നെ തീനരകം തന്നിൽ\nഇട്ടുപൊരിപ്പാൻ വേണ്ടിയവൻ\nയുദ്ധം ചെയ്യുന്നെപ്പോഴും."
    },
    {
        "type": "song",
        "content": "ആയതിനിടയാകാതുടനെ\nനീ അവനെ വിരോധിക്കണമേ\nകന്യകമറിയാമിൻ മകനേ!\nകരുണ ചൊരിഞ്ഞീടണമെന്നിൽ."
    },
    {
        "type": "song",
        "content": "ലൗകികചിന്തയിലയ്യോ ഞാൻ\nപെട്ടുവശംകെട്ടലയുന്നു\nഉപവാസം നമസ്ക്കാരങ്ങൾ\nവിട്ടുകളഞ്ഞു സമസ്തം ഞാൻ."
    },
    {
        "type": "song",
        "content": "നിത്യാനന്ദം പ്രാപിപ്പാ\nനെന്നെ യോഗ്യനതാക്കണമേ\nകന്യകമറിയാമിൻ മകനേ!\nകരുണ ചൊരിഞ്ഞീടണമെന്നിൽ."
    },
    {
        "type": "song",
        "content": "അയ്യോ കഷ്ടമെനിക്കെന്റെ\nസമയവുമെല്ലാം പോയല്ലൊ\nഎൻ പാപങ്ങൾ ഭൂമിയിലെ\nപൊടിയേക്കാളനവധിയത്രെ."
    },
    {
        "type": "song",
        "content": "എൻകുറ്റങ്ങളശേഷം നിൻ\nകനിവാൽ മോചിച്ചീടണമേ\nകന്യകമറിയാമിൻ മകനേ!\nകരുണ ചൊരിഞ്ഞീടണമെന്നിൽ."
    },
    {
        "type": "song",
        "content": "രഹസ്യങ്ങളറിഞ്ഞീടാൻ നീ\nകഴിയുന്നവനാണതുകൊണ്ട്\nനിന്തിരു സന്നിധിതന്നിലെനി-\nക്കണവാനുണ്ടു ഭയം പാരം."
    },
    {
        "type": "song",
        "content": "നാഥാ! നീയാദിവസത്തിൽ\nമുഖശോഭയെനിക്കേകണമേ\nകന്യകമറിയാമിൻ മകനേ!\nകരുണ ചൊരിഞ്ഞീടണമെന്നിൽ."
    },
    {
        "type": "song",
        "content": "നിൻ മുമ്പിലുമാസ്വർഗ്ഗത്തിൻ\nനേരെയുമടിയാൻ പിഴചെയ്‌തു\nനിൻപരമാനന്ദത്തിനു ഞാൻ\nയോഗ്യതയില്ലാത്തവനല്ലൊ."
    },
    {
        "type": "song",
        "content": "നിന്തിരുകൃപയെ പ്രാപിപ്പാൻ\nഎന്നെ യോഗ്യനതാക്കണമേ\nകന്യകമറിയാമിൻ മകനേ!\nകരുണ ചൊരിഞ്ഞീടണമെന്നിൽ."
    },
    {
        "type": "song",
        "content": "നിന്നുയിരിൻ മേശയിൽനിന്നും\nനിന്നടിയാൻ ഭക്ഷിച്ചുടനെ\nപുറജാതികളോടിടപെട്ട്\nകറപൂണ്ടേറ്റവുമുടയോനേ!"
    },
    {
        "type": "song",
        "content": "കൃപയാലെന്നെയൊടുക്കത്തെ\nകൂലിക്കാരൊടു ചേർക്കണമേ\nകന്യകമറിയാമിൻ മകനേ!\nകരുണ ചൊരിഞ്ഞീടണമെന്നിൽ."
    },
    {
        "type": "song",
        "content": "എൻ നാളുകളേറ്റവുമധികം\nപാഴായിട്ടു കഴിഞ്ഞല്ലൊ\nഎൻചിന്തകളെല്ലാമോർത്താ-\nലെത്രയശുദ്ധപ്പെട്ടവയാം."
    },
    {
        "type": "song",
        "content": "നീ തെളിവുള്ള മുഖത്തോടി-\nന്നിവനെ തൃക്കൺ പാർക്കണമേ\nകന്യകമറിയാമിൻ മകനേ!\nകരുണ ചൊരിഞ്ഞീടണമെന്നിൽ."
    },
    {
        "type": "song",
        "content": "എൻ പാപമശേഷവുമെന്റെ\nകണ്ണിനു മുമ്പിലിരിക്കുന്നു.\nനിന്നെ വിളിക്കുമ്പോഴെന്നോ-\nടുത്തരമരുളി ചെയ്യണമേ."
    },
    {
        "type": "song",
        "content": "വലഭാഗേ തൂങ്ങിയകള്ള-\nഎന്നൊപ്പം കരുതണമേയെന്നെ\nകന്യകമറിയാമിൻ മകനേ!\nകരുണ ചൊരിഞ്ഞീടണമെന്നിൽ."
    },
    {
        "type": "song",
        "content": "നിന്നുടെനേരെ നോക്കീടാ-\nനിദ്ദാസകനില്ലേ ധൈര്യം\nനിന്നെ പാരം കോപിപ്പി\nച്ചതിനാലെനിക്കയ്യോ കഷ്ടം."
    },
    {
        "type": "song",
        "content": "നിന്നടിയാനൊരുനേരത്തും\nവന്നീടരുതാശാഭംഗം\nകന്യകമറിയാമിൻ മകനേ!\nകരുണ ചൊരിഞ്ഞീടണമെന്നിൽ."
    },
    {
        "type": "song",
        "content": "നാറിയിരിക്കുന്നോരെന്റെ\nപാപവൃണങ്ങളശേഷം നീ\nനിൻകരുണക്കടലിൽ കഴുകി\nനന്നായ് സുഖമാക്കീടണമേ."
    },
    {
        "type": "song",
        "content": "നിന്നാലടിയാൻ സന്നിധിയിൽ\nവെടിയപ്പെട്ടവനാകരുതേ\nകന്യകമറിയാമിൻ മകനേ!\nകരുണ ചൊരിഞ്ഞീടണമെന്നിൽ."
    },
    {
        "type": "song",
        "content": "അഗ്നി മഹാകോപത്തോടെ\nനരകം തന്നിൽ കാളുന്നു\nഎൻനേരെയതു വല്ലാതെ\nഗർജ്ജിക്കുന്നയ്യോ കഷ്ടം."
    },
    {
        "type": "song",
        "content": "കർത്താവേ! നിൻ കൃപയതിൽ നി-\nന്നെന്നെ രക്ഷിച്ചീടണമേ\nകന്യകമറിയാമിൻ മകനേ!\nകരുണ ചൊരിഞ്ഞീടണമെന്നിൽ."
    },
    {
        "type": "song",
        "content": "ഇന്നോർത്താലെന്നെപ്പോലെ\nനാറിയവൻ ഭൂമിയിലില്ല\nമൃഗജാതികളിൽ പോലുമഹോ\nഎന്നൊടു സമമായില്ലൊന്നും."
    },
    {
        "type": "song",
        "content": "ഓർക്കണമേ മാമൂദീസാ\nകൈക്കൊണ്ടവനാണല്ലോ ഞാൻ\nകന്യകമറിയാമിൻ മകനേ!\nകരുണ ചൊരിഞ്ഞീടണമെന്നിൽ."
    },
    {
        "type": "song",
        "content": "എന്നുടെ ചിന്തകളെപ്പോഴും\nപാപങ്ങളിലാകുന്നതിനാൽ\nഎൻതലയിൽ പൊടിമണ്ണിപ്പോൾ\nവാരിയിടേണ്ടിയിരിക്കുന്നു."
    },
    {
        "type": "song",
        "content": "ഓർക്കണമേ നിന്തിരുഗാത്രം\nഭക്ഷിച്ചവനാണല്ലോ ഞാൻ\nകന്യകമറിയാമിൻ മകനേ!\nകരുണ ചൊരിഞ്ഞീടണമെന്നിൽ."
    },
    {
        "type": "song",
        "content": "എന്നുടെ ചിന്തകളെപ്പോഴും\nപാപങ്ങളിലാകുന്നതിനാൽ\nഎൻതലയിൽ പൊടിമണ്ണിപ്പോൾ\nവാരിയിടേണ്ടിയിരിക്കുന്നു."
    },
    {
        "type": "song",
        "content": "ഓർക്കണമേ നിന്തിരുഗാത്രം\nഭക്ഷിച്ചവനാണല്ലോ ഞാൻ\nകന്യകമറിയാമിൻ മകനേ!\nകരുണ ചൊരിഞ്ഞീടണമെന്നിൽ."
    },
    {
        "type": "song",
        "content": "എൻപാപങ്ങളെ വർണ്ണിപ്പാൻ\nഇല്ലൊരു നാവിനു ചാതുര്യം\nഎൻകുറ്റങ്ങളെയെണ്ണീടാൻ\nപ്രാപ്തിയുമില്ലൊരു നാവിന്നും."
    },
    {
        "type": "song",
        "content": "നിനുവായിലുണ്ടായതുപോലെ\nകനിവെന്നിലുമുണ്ടാകണമേ\nകന്യകമറിയാമിൻ മകനേ!\nകരുണ ചൊരിഞ്ഞീടണമെന്നിൽ."
    },
    {
        "type": "song",
        "content": "ഏറിയചിന്താഭാരത്താൽ\nഉഴലുന്നതുകൊണ്ടീദാസൻ\nസമയം തെറ്റിക്കാതെ നിൻ\nസന്നിധിയിൽ പ്രാർത്ഥിച്ചില്ല."
    },
    {
        "type": "song",
        "content": "എളിമയെഴുന്നോരീയെന്റെ\nപ്രാർത്ഥനയെ കൈക്കൊള്ളണമേ\nകന്യകമറിയാമിൻ മകനേ!\nകരുണ ചൊരിഞ്ഞീടണമെന്നിൽ."
    },
    {
        "type": "song",
        "content": "രാത്രിയിൽ ഞാൻ നിന്തിരുവടിയെ\nസ്തോത്രം ചെയ്/u200bവാനെഴുന്നേറ്റു\nപാപച്ചുമടാലെന്നാത്മാ-\nവാനേരത്തു തളർന്നധികം."
    },
    {
        "type": "song",
        "content": "എന്നാത്മാവിൻ ക്ഷീണത്തെ\nഎൻനാഥാ! നീ നീക്കണമേ\nകന്യകമറിയാമിൻ മകനേ!\nകരുണ ചൊരിഞ്ഞീടണമെന്നിൽ."
    },
    {
        "type": "song",
        "content": "കത്തിയെരിഞ്ഞു തിളച്ചീടു\nന്നഗ്നിക്കടലിനെയോർത്തയ്യോ\nഈ നിൻ ദാസകനുള്ളത്തിൽ\nഎത്ര പരിഭ്രമമേറുന്നു."
    },
    {
        "type": "song",
        "content": "നിന്നരികെ ഞാൻ വന്നണയാ-\nനെന്നൊടു കൃപ നീ ചെയ്യണമേ.\nകന്യകമറിയാമിൻ മകനേ!\nകരുണ ചൊരിഞ്ഞീടണമെന്നിൽ.."
    },
    {
        "type": "song",
        "content": "വൃക്ഷങ്ങൾ തന്നിലകളുടെ\nഎണ്ണമതൊപ്പിച്ചെന്നേക്കും\nഎന്നുടയോനേ! നിൻ മുമ്പിൽ\nസ്തുതിയുയരാനിടയാകട്ടെ."
    },
    {
        "type": "song",
        "content": "നിൻമാതാവിൻ പ്രാർത്ഥനയാൽ\nഎന്നിൽ കൃപ തോന്നീടണമേ.\nകന്യകമറിയാമിൻ മകനേ!\nകരുണ ചൊരിഞ്ഞീടണമെന്നിൽ."
    },
    {
        "type": "song",
        "content": "നിദ്രപെടാതെയിരിക്കുന്നോ\nരുണർവുള്ളവനേ! സ്‌തുതി നിത്യം\nനാഥാ! നിബിയൻമാരും നിൻ\nശ്ലീഹൻമാരുമണയ്ക്കുന്ന"
    },
    {
        "type": "song",
        "content": "പ്രാർത്ഥനയാലിദ്ദാസകനോ-\nടുള്ളലിവുണ്ടായീടണമേ.\nകന്യകമറിയാമിൻ മകനേ!\nകരുണ ചൊരിഞ്ഞീടണമെന്നിൽ"
    },
    {
        "type": "song",
        "content": "കർത്താവെൻ പാപം പോക്കി\nമുക്തിയെനിക്കരുളുന്നതിനായ്\nനിങ്ങളുമെന്റെ സഹോദരരേ!\nസ്നേഹത്തോടർത്ഥിച്ചിടുവിൻ.t"
    }
]