[
    {
        "type": "title",
        "content": "കുർബ്ബാനാനന്തര ശുശ്രൂഷ"
    },
    {
        "type": "heading",
        "content": "മാർ യാക്കോബിന്റെ ബോവുസോ"
    },
    {
        "type": "subheading",
        "content": "(റീശൈ കൊഹനെ)"
    },
    {
        "type": "song",
        "content": "മേൽപ്പട്ടക്കാർ പട്ടക്കാരൊടു ശെമ്മാശ്ശന്മാർ\nഏർപ്പാടാക്കി കർത്താവിവരെ ഭൂമിയിതിങ്കൽ\nഅണിയിച്ചാരവരനിശം തന്നുടെ സഭയെ ഇവിടെ\nഅനവരതം ചെയ്തേറ്റി വസിക്കും സ്തുതികളതാലെ."
    },
    {
        "type": "song",
        "content": "വിണ്ണിൻ നായകനാം തൻ നാഥരഹസ്യങ്ങളതായ്\nമണ്ണിൻ വിളവുകൾ (പട്ടക്കാരൻ') കാഴ്‌ചയണച്ചു.\nതന്നുടെ പക്കലിറങ്ങിവരാനായാത്മാവിനെ\nനിന്നു വിളിച്ചീടുന്നകമേ നൽ ശരണത്താലെ."
    },
    {
        "type": "song",
        "content": "അവനെ നിയമി-ച്ചോരാത്മാവോ-നിസ്സംശയമായ്\nആഘോഷത്താ-ലപ്പം തന്നിലിറങ്ങി വസിച്ച്\nഅതിനെ-ഗാത്രവു- മക്കാസായെ-രക്തവുമാക്കും\nഅട്ടഹസിച്ചീ-നാം ചൊല്ലീടുക കുറിയേലായിസ്സോൻ,"
    },
    {
        "type": "heading",
        "content": "മറ്റൊന്ന്"
    },
    {
        "type": "subheading",
        "content": "(ഹൗ ദ്‌നൂറോനേ)"
    },
    {
        "type": "song",
        "content": "1. അഗ്നിമയന്മാർ ആരെ നോക്കിൽ വിറച്ചീടുന്നു\nഅവനെ മേശയിൽ അപ്പം വീഞ്ഞായ് നീ കാണുന്നു\nആരെ മിന്നലുടുത്തോർ നോക്കുകിലെരിയുന്നുടനെ\nഅവനെ മണ്മയർ ഭക്ഷിച്ച് മുഖം തെളിയുന്നേറ്റം."
    },
    {
        "type": "song",
        "content": "2. എരിതീ പുത്രരഹസ്യങ്ങളഹോ വിണ്ണവരിടയിൽ\nഏശായാ താൻ കണ്ടിവ നമ്മൊടു സാക്ഷിക്കുന്നു\nദൈവത്വത്തിൻ മടിയിലിരിപ്പു രഹസ്യങ്ങളിവ\nഏവം മേശയിൽ ആദാമ്യർക്കായ് ഭാഗിക്കുന്നു."
    },
    {
        "type": "song",
        "content": "3. ക്രൂബേന്മാരുടെ തേരതു പോലെ സ്ഥിരമീ മദ്ബഹാ\nസ്വർഗ്ഗത്തിൻ സേനകളുണ്ടതിനെ ചുറ്റിക്കൊണ്ട്\nദൈവസുതൻ തിരുമേനിയതല്ലോ മേശയിലിവിടെ\nകൈകളിലാദാം മക്കളെടുത്താഘോഷിക്കുന്നു."
    },
    {
        "type": "song",
        "content": "4. പട്ടു ധരിച്ചവനൊപ്പം നിന്നിഹ വേണ്ടുന്നോർക്കായ്\n(പട്ടക്കാരൻ') മാണിക്യങ്ങളെ വിതറീടുന്നു\nവാനവരിടയിലസൂയാദോഷം പാടുണ്ടെങ്കിൽ\nമാനുഷസുതരോടാ കോബേന്മാർക്കുണ്ടതു നൂനം."
    },
    {
        "type": "song",
        "content": "5. കുരിശിപ്പാനായ് സുതനെ സെഹിയോൻ നാട്ടി മരത്തെ\nകുഞ്ഞാടതിനെ ജനിപ്പിച്ചൊരു മരമുണ്ടായവിടെ\nഎവിടെ പുത്രൻ കൈകളിലാണി തറയ്ക്കപ്പെട്ടു\nഇസഹാക്കിന്റെ കെട്ടുകളെ ഛേദിച്ചതുമവിടെ."
    },
    {
        "type": "song",
        "content": "6. തന്നെജമാനൻ തൻ ദിവ്യരഹസ്യങ്ങളെയേവം\nതാൻ കൈകൊണ്ട് വലംകൈയാലെ ജീവനതായി\nപങ്കിട്ടെല്ലാവർക്കായിട്ടും നൽകീടുന്ന\n(പട്ടക്കാരാ!) വന്നിടുക സമാധാനത്താലെ."
    },
    {
        "type": "song",
        "content": "7. അമലമതാം ധൂപത്തിൻ കലശത്തെ കൈക്കൊണ്ട്\nഅതിനുടെ നല്ലൊരു സൗരഭ്യത്തെ ധൂപിപ്പിച്ചി\nട്ടതിനാലങ്ങനെ ലോകത്തെയാനന്ദിപ്പിക്കും\n(പട്ടക്കാരാ!) വന്നിടുക സമാധാനത്താലെ"
    },
    {
        "type": "song",
        "content": "8 വാത്സല്യത്താൽ പരിശുദ്ധാത്മാവാം ദൈവത്താൽ\nവളർത്തപ്പെട്ടവനായി, തന്നുടെ നാവതിലെന്നും\nദൈവത്തിൻ ഭവനത്തിൻ താക്കോലേന്തുന്നവനാം\n(പട്ടക്കാരാ!) വന്നിടുക സമാധാനത്താലെ"
    },
    {
        "type": "song",
        "content": "9. ഭൂമിയിതിങ്കൽ തന്നാലൊരുവൻ കെട്ടപ്പെട്ടാൽ\nആ മനുജൻ വിണ്ണുലകം തന്നിൽ കർത്താവാലും\nകെട്ടപ്പെട്ടവനാമെന്നുള്ളൊരു (പട്ടക്കാരാ!)\nവന്നിടുക സമാ-ധാനത്താലെ. കുറിയേലായിസ്സോൻ."
    },
    {
        "type": "song",
        "content": "10. ആഴമതിങ്കൽ തന്നാലൊരുവനഴിക്കപ്പെട്ടാൽ\nആ മനുജൻ താനുയരം തന്നിൽ കർത്താവാലും\nഅഴിക്കപ്പെട്ടവനാമെന്നുള്ളൊരു (പട്ടക്കാരാ!)\nവന്നിടുക സമാ-ധാനത്താലെ. കുറിയേലായിസ്സോൻ."
    },
    {
        "type": "song",
        "content": "11. ഉണ്ടാകട്ടെ സ്തുതി കർത്താവിന് നിങ്ങളുടെ മേൽ\nഉണ്ടാകട്ടെ തൻ കൃപയെന്നും പുണ്യമെനിക്കും.\nഉണ്ടാകട്ടെ മാർ യാക്കോബാം മൽപ്പാൻ തന്റെ\nഓർമ്മയതും നന്നായുണ്ടാകട്ടെല്ലായ്പ്‌പോഴും."
    },
    {
        "type": "subheading",
        "content": "(ബാറാലോഹോ)"
    },
    {
        "type": "song",
        "content": "തൻ ബലിയാൽ പാപികളെ രക്ഷിച്ചൊരു ദൈവസുതാ\nനിൻ ബലിയാലെൻ കഷ്‌ടത മായ്ച്ചൻ നോവൊഴിക്കണമേ.\nഗോഗുൽത്തായിൽ തൻ മാർവ്വ് തുറന്നോ-രുത്തമനേ\nദാഹം നീക്കിട്ടൊഴുകിയ നീരാൽ ചോരയതാലും."
    },
    {
        "type": "subheading",
        "content": "(പൂജാപാത്രങ്ങൾ തുടയ്ക്കുമ്പോൾ)"
    },
    {
        "type": "subheading",
        "content": "(മാർ അപ്രേം-കാഫർ മൊറിയോ)"
    },
    {
        "type": "song",
        "content": "1. എന്റെ കടങ്ങളശേഷം നിൻ\nകൃപയാം എസ്ഗായതിനാൽ\nമായിച്ചെൻ പാപങ്ങളെയും\nകൃപയാൽ പുണ്യമതാക്കണമേ."
    },
    {
        "type": "song",
        "content": "2. രക്ഷക നിന്റെ രഹസ്യങ്ങൾ\nശുശ്രൂഷിക്കപ്പെട്ടെന്നാൽ\nഅതിനാൽ പുണ്യപ്പെട്ടവരോ-\nടെന്നെ യോഗ്യനതാക്കണമേ"
    },
    {
        "type": "song",
        "content": "3. കർത്താവേ നിന്നുടെ നിത്യ-\nസ്വർഗ്ഗമതായൊരു രാജ്യത്തിൽ\nനിന്നെ ശുശ്രൂഷിപ്പാൻ ഞാൻ\nഇപ്പൊഴുമെപ്പൊഴുമെന്നേക്കും."
    },
    {
        "type": "song",
        "content": "4. നിത്യസ്തുതി കർത്താവിന്നും\nവിധിദിവസം കൃപ നിങ്ങളിലും\nന്യായാധിപതിക്കാർദ്രതയി-\nപ്പാതകനിലുമുണ്ടാകട്ടെ."
    },
    {
        "type": "song",
        "content": "5. കൃപയുള്ളവനാം കർത്താവേ,\nകൃപയെന്മേലുണ്ടാകണമേ\nകൃപയുണ്ടാകുക, മടിയനതാം\nഎന്മേൽ കൃപയുണ്ടാകണമേ."
    },
    {
        "type": "song",
        "content": "6. ഇക്കുർബ്ബാന അണച്ചുള്ളോ-\n(രിപ്പട്ടക്കാരൻ) മേലും\nഈ (ശെമ്മാശൻ) തന്മേലും\nഒരുപോൽ കൃപയുണ്ടാകണമേ."
    },
    {
        "type": "subtext",
        "content": "സ്‌തൗമെൻകാലോസ് കുറിയേലായിസ്സോൻ."
    },
    {
        "type": "heading",
        "content": "മരിച്ചവർക്കുവേണ്ടിയുള്ള ക്രമം"
    },
    {
        "type": "subheading",
        "content": "പട്ടക്കാരൻ:- പ്രൊമിയോൻ - സെദറാ"
    },
    {
        "type": "subheading",
        "content": "(കോലോകൾ)"
    },
    {
        "type": "subheading",
        "content": "(ലോ ല്ദീനോ ഉലോ ലത്ബാത്തോ)"
    },
    {
        "type": "song",
        "content": "മോറാൻ യേശുമശിഹാ\n1. ഉൾക്കൊണ്ടോരീ നിൻ മെയ്യും - തിരുരക്തമതും\nശിക്ഷാപ്രതികാരങ്ങൾക്കായ്\nതീരാതെ കുറ്റങ്ങളറാ-നുതകീടണമേ\nനിൻ വലമതിൽ നിൽക്കുന്നതിനും,\nഹാലേലുയ്യാ - ധൈര്യസമേതം.\nനിൻമോദത്താഴ്വരയിൽ കുടിപ്പിക്കും നീയവരെ\n2. കർത്താവേ! ഞങ്ങൾ ഭക്ഷി-ച്ചീ നിൻ മെയ്യും\nവിശ്വാസത്താൽ പാനം ചെയ്തോ-\nരുയിരേകും രക്തമതും തീനരകത്തിൽ\nപാലമതായ് തീർന്നേകണമേ,\nഹാലേലുയ്യാ ജീവൻ നിത്യം."
    },
    {
        "type": "subtext",
        "content": "ബാറെക്മോർ. ശുബഹോ ..."
    },
    {
        "type": "song",
        "content": "3. ശിഷ്യർക്കായമ്മാളികയിൽ തൻ - തിരുമേനി\nഖണ്ഡിച്ചാദാമ്യരുടെ\nരക്ഷയ്ക്കും പുണ്യത്തിനുമായ് - തൻ രക്തത്തെ\nകാസാ തന്നിൽ ചേർത്തൊരു\nഹാലേലുയ്യാ - സുതനായ് സ്തോത്രം."
    },
    {
        "type": "song",
        "content": "4. പുതുജീവൻ നിന്നൊടു കൈക്കൊ-ണ്ടോരാ കൈകൾ\nഅവസാനദിനേ വിധിസമയ-\nത്തരീതിയിൻ രൂക്ഷതയിങ്കൽ - ഞെട്ടീടല്ലേ,\nനിൻ ശൈത്യം കൊണ്ടവ താനേ\nഹാലേലുയ്യാ - നീട്ടപ്പെടണേ."
    },
    {
        "type": "subtext",
        "content": "മെനഓലം…"
    },
    {
        "type": "song",
        "content": "5. ഗോഗുൽത്തായിൽ രക്ഷകനാ-വൃക്ഷത്തിന്മേൽ\nവച്ചങ്ങു മരിച്ചോർ\nനെടുവീർപ്പിൻ ശബ്ദം കേട്ടിട്ടിളകി, പാതാളത്തിൽ\nചെന്നവരുടെ നുകമതൊഴിച്ചു,\nഹാലേലുയ്യാ മോദിപ്പിച്ചു."
    },
    {
        "type": "heading",
        "content": "(എത്രോ)"
    },
    {
        "type": "heading",
        "content": "എക്ബോ"
    },
    {
        "type": "song",
        "content": "പാതകനാം റൂബേലിന് - ജീവൻ മൂശ\nമൃഗബലിയാൽ നൽകി-യെങ്കിൽ\nജീവനെഴും നിൻ ബലിയാലെ\nവിശ്വാസികളായ് മരിച്ചോർക്ക-\nങ്ങെത്ര ഗുണം കൂടും."
    },
    {
        "type": "subtext",
        "content": "കുറിയേലായിസ്സോൻ, കുറിയേ…. , കുറിയേ…"
    },
    {
        "type": "prose",
        "content": "ഞങ്ങളുടെ കർത്താവേ! ഞങ്ങളോട് കരുണ ചെയ്യണമേ. ഞങ്ങളുടെ കർത്താവേ! കൃപയുണ്ടായി ഞങ്ങളോട് കരുണ ചെയ്യണമേ. ഞങ്ങളുടെ കർത്താവേ! ഉത്തരമരുളിച്ചെയ്‌ത് ഞങ്ങളോട് കരുണ ചെയ്യണമേ. ഞങ്ങളുടെ കർത്താവേ! നിനക്ക് സ്‌തുതി. ഞങ്ങളുടെ കർത്താവേ! നിനക്ക് സ്‌തുതി. എന്നേക്കും ഞങ്ങളുടെ ശരണവുമേ നിനക്ക് സ്‌തുതി."
    },
    {
        "type": "subtext",
        "content": "ബാറെക്മോർ. +"
    },
    {
        "type": "prose",
        "content": "സ്വർഗ്ഗസ്ഥനായ ഞങ്ങളുടെ പിതാവേ!"
    },
    {
        "type": "prose",
        "content": "കൃപ നിറഞ്ഞ മറിയമേ ..."
    }
]